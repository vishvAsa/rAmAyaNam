+++
title = "राम की शिव-पूजा"
+++

<details><summary>विश्वास-टिप्पनी</summary>

गोविन्दराजटीका [ऽत्र](rAmAyaNam/vAlmIkIyam/drAviDa-pAThaH/govindarAja-bhUShaNam/6_yuddhakANDam/14-ayodhyA-gamanam/126_puShpake_sItA-rAmasaMvAdaH) सुलभा।  
प्रत्याख्यान-सूत्र-सङ्ग्रहः -

https://x.com/agnimaan/status/1951842728800854109  
https://x.com/agnimaan/status/1951831968037093395  
https://x.com/agnimaan/status/1952242823446790545  
https://x.com/agnimaan/status/1952343681379479812  
https://x.com/agnimaan/status/1953406247606383011  
https://x.com/agnimaan/status/1953420410168463678

- It would be remiss if rAma's review failed to even mention (ever so gently) samudra's astounding cooperation, which were so critical to the rescue.
- It is not appropriate to thrust stuff from a separate works (which are anyway mutually inconsistent) on to vAlmIki at the cost of internally suggested, valuable meaning.
- महादेव is pure visheShaNa in rAmAyaNa, not necessarily visheShya. Applies to जगन्नाथ as well.
  - It has strong "rUDhi-shakti" in the former sense as well, given that the components mahA and deva are well known. This is the main contention - that the meaning as an adjective is quite common too (more so among the learned). For example, महादेव is used for viShNu in the sahasranAmastotra of MBh.
  - As an aside - It's been known to refer to (=has minor rUDhi in) samudra since atleast nirukta composition. It is indeed far more commonly used for shiva than samudra (though the latter meaning was well known to vaidikas from nirukta). It has been used in to refer to samudra by an advaitin commentator. 
- vAlmIki is quite capable of using the same word in multiple meanings - this applies to प्रसाद and महादेव as well.
- vAlmIki's rAmAyaNa, in it's available form, is an unequivocally vaiShNava work, presumably written by a vaiShNava for (pre-)vaiShNava-s. Here, viShNu is clearly depicted as being separate from and superior to other Gods. There is a strong tendency towards exclusive worship of viShNu in vaiShNava traditions and texts.
- When shiva himself is depicted as requesting viShNu's help to defeat rAvaNa ("षडर्धनयनः श्रीमान्महादेवो वृषध्वजः") why would it make sense for viShNu (even in rAma form) request his "invaluable" help in defeating rAvaNa? Circularity.
- rAma's and his mother's vaiShNavatva is depicted clearly, apart from routine offerings to other deities. 

विश्वासे च कुशाग्रे च  
यावान् भेदो ऽक्ष-गः स्थितः।  
विष्णौ स वैष्णवे रुद्रे  
वाल्मीकीये प्रतिस्फुटः॥
</details>


राम की शिव-पूजा

-कुशाग्र अनिकेत

भाग १ - “महादेव” का अर्थ

## आक्षेपः
श्री चिन्न जीयर स्वामी श्रीवैष्णव संप्रदाय के माननीय धर्मगुरु हैं। वे प्रायः रामेश्वर तीर्थ में श्रीराम के द्वारा शिव-पूजा के वृत्तांत का निषेध करते रहे हैं-

> “…श्रीराम ने श्रीरामायण के अनुसार कभी भगवान् शिव की पूजा नहीं की। उन्होंने रामेश्वरम् की स्थापना नहीं की। यह एक गढ़ी हुई कथा है। श्रीराम से संबद्ध कोई भी बात तभी स्वीकार्य होगी जब वह वाल्मीकीयरामायण में उल्लेखित हो।”

जीयर स्वामी का मत श्रीवैष्णव संप्रदाय की एक धारा में मान्य है। इस विवाद का मूल वाल्मीकीय-रामायण में लंका से लौटते समय श्रीराम का देवी सीता के प्रति यह कथन है-

> एतत् कुक्षौ समुद्रस्य स्कन्धावारनिवेशनम्।  
अत्र पूर्वं महादेवः प्रसादमकरोत्प्रभुः॥

(वाल्मीकीय-रामायण ६.१२३.१९)

अर्थात् “यह समुद्र का मध्य-भाग (द्वीप) है, जहाँ सेना का पड़ाव डाला गया था। यहाँ पहले प्रभु महादेव ने मुझपर कृपा की थी।” 

यहाँ “महादेव का अर्थ चिंतनीय है। 

<details><summary>विश्वास-टिप्पनी</summary>

और जहाँ प्रकरण की बात हो ही रही है, यह अवधेय है की वाल्मीकि-रामायण निस्सन्देह वैष्णवग्रन्थ है, जहाँ श्रीराम को विष्णु के अवतार मानागया है, और विष्णु को सभी अन्य देवताओँ से भिन्न, और श्रेष्ठ प्रदर्शित किया गया है।  
इस स्पष्ट प्रधान-तात्पर्य के अनुसार कुछ आश्चर्य नहि यदि महादेव आदि शब्दोँ का भगवान् वाल्मीकि ने विशेषणमात्ररूप से प्रयोग किया हो। वैसे "साक्षाद् अपि जैमिनिः" ब्रह्म-सूत्र मेँ बादरायण और जैमिनी - दोनोँ ने लोक-रूढि की उपेक्षा कर व्युत्पत्ति बल का अवलम्बन को स्वीकारा है।  

राम-कृष्ण-सदृश अवतार का प्रयोजन धर्म और मोक्ष के मार्गोँ का प्रकाशन है। यह वह ही देव है, जिन्होने श्रीकृष्णावतार मेँ स्पष्ट कहा - 

> "येऽप्यन्यदेवता भक्ता … मामेव कौन्तेय यजन्त्यविधिपूर्वकम्, … न तु मामभिजानन्ति तत्त्वेनातश्च्यवन्ति ते।", 

जिनके बारे मेँ शङ्कराचार्यजी ने कहा - 

> "**योगिनामपि सर्वेषां** रुद्रादित्यादि-ध्यान-पराणां मध्ये **मद्-गतेन** मयि वासुदेवे समाहितेन **अन्तरात्मना** … **युक्ततमः … मतः**"। 

तो यह सुसम्भाव्य है की उत्तममार्ग का उपदेश करते हुए वह श्रीविष्णुपूजन को ही पुरस्कृत करे, और वैसे ही वर्णन परमवैष्णव वाल्मीकिजी करे।  
इस स्थान पर यदि कोई दुराग्रह से, अथवा समस्त-शास्त्र-तात्पर्य के अज्ञान से वहाँ वहाँ सङ्कुचित अर्थ का ग्रहण करे,  
तो वह भी उस के क्षुद्र स्तर पर अत्यन्त अनुचित नहि है।  
भगवान् का उन के उपर भी करुणा है, और उन को भी उन के प्रकृति के अनुसार मार्ग-दर्शन देना चाहते हैँ।  
(अर्थात्, एक ही वृत्तान्त से दो प्रकार के लोगोँ को यथोचित उपदेश देने मे भगवान् निपुण हैँ।)  
किन्तु यदि वह उल्टा वैष्णवोँ पर ही आक्षेप करे कि वह शास्त्रार्थ को न जानते व्याख्यान करते हैँ, वह परिहास्य होगा।  
</details>


## गोविन्द-राजीयम्
टीकाकार गोविंदराज “महादेव” का अर्थ “समुद्रराज” मानते हैं। किंतु प्रायः अन्य सभी टीकाओं में “महादेव” का अर्थ “शिव” ही किया गया है।

वस्तुतः वाल्मीकीय-रामायण में “महादेव” शब्द १२ बार आया है। इनमें से १० उल्लेखों के विषय में कोई संशय नहीं है। यद्यपि गोविंदराज इनमें कहीं भी स्पष्टतः “महादेव” का अर्थ “शिव” नहीं बताते हैं, तथापि प्रकरण वश प्रत्येक स्थान पर “महादेव” का असंदिग्ध अर्थ “शिव” ही है। उपर्युक्त श्लोक में “महादेव” का ११ वाँ उल्लेख आया है। इसका संबंध १२ वें उल्लेख से है, जो इस प्रकार है-

> वरदानं महेन्द्रेण  
ब्रह्मणा वरुणेन च ।  
महादेवप्रसादाच्च  
पित्रा मम समागमम् ॥
> 
> (वाल्मीकीय-रामायण ६.११३.११)

<details><summary>विश्वास-टिप्पनी</summary>

> प्रकरण वश प्रत्येक स्थान पर “महादेव” का असंदिग्ध अर्थ “शिव” ही है।

यह वचन निराधार है। महादेव एक विशेषण है। उसी प्रकर इस का प्रयोग हर इस स्थान पर निष्प्रत्यूह है। यह आग्रहमात्र है कि - विशेष्य रूप मेँ ही यह शब्द रामायण मेँ प्रयुक्त है। 

> Shri Maheshvara Tirtha , the advaita commentator in his tattvadipika himself tells mahAdeva refers to samudra. Cant tell he had shiva dwesha.

> महादेवः— महाद् इति जले, तद्-रूपो देवः, महादेवः समुद्रः।  
तथा च वैजयन्ती—  
> 
> > "स्नेहं स्निह्यम् महच् छुद्धं  
वारुणं सर्वतोमुखम्"  
>
> इति।  
यद्वा,  
महादेवाष्ट-मूर्तिष्व्-अन्यतमत्वान् महादेव-शब्देन समुद्र एवोच्यते।  
पूर्वं सेतु-बन्धात् पूर्वम्।  
प्रसादम् अकरोत् जलोपरि सेतु-धारणम्।
</details>


यद्यपि इस श्लोक की टीका में भी गोविंदराज “महादेव” का अर्थ नहीं बताते हैं, तथापि “एतत् कुक्षौ समुद्रस्य” का अर्थ उपस्थापित करते हुए लिखते हैं कि यहाँ “महादेवप्रसाद” का अर्थ श्रीराम के पिता दिवंगत महाराज दशरथ का दर्शन है। इस प्रकार संपूर्ण रामायण में गोविंदराज केवल दो स्थानों पर “महादेव” का अर्थ “समुद्र” मानते हैं। शेष १० स्थानों पर वे मौन रहते हैं, जहाँ प्रसंग से “महादेव” का अर्थ “शिव” सिद्ध है। 

इससे यह भी स्पष्ट हो जाता है कि वाल्मीकीय-रामायण में “महादेव” का रूढ़ार्थ “शिव” है। प्रायः सभी इतिहास-पुराणों और कोश-ग्रंथों में भी “महादेव” का प्रधान और रूढ़ अर्थ “शिव” ही है। मेरे संज्ञान में किसी इतिहास-पुराण में समुद्र को “महादेव” नहीं कहा गया है।

## यौगिकार्थः
अब यदि पूर्वपक्षी का आग्रह है कि दो विशिष्ट स्थानों पर “महादेव” का अर्थ “समुद्र” माना जाए तो इसका कोई शाब्दिक आधार भी होना चाहिए। गोविंदराज ने “महादेव” शब्द की कोई स्वमतानुकूल व्युत्पत्ति उपस्थापित नहीं की है। 

<details><summary>विश्वास-टिप्पनी</summary>

सर्वत्र विशेषण-मात्र प्रयोग का उपपन्न होने पर, कुशाग्र का यह ऊह असङ्गत हो जाता है - 

> यदि पूर्वपक्षी का आग्रह है कि दो विशिष्ट स्थानों पर “महादेव” का अर्थ “समुद्र” माना जाए … 

वहाँ भी विशेषणमात्र ही अर्थ है, विशेष्य प्रकरण से ज्ञेय होता है।  

एसा कोई नियम नहि कि किसी विशेषण का सभी जगह एक ही विशेष्य हो। 
</details>


कुछ लोगों के अनुसार समुद्र को उसकी विशालता के कारण “महादेव” कहा गया है (“महांश्चासौ देवो विशालत्वात्”)। किंतु इस व्याख्या से न तो “महादेव” का रूढ़ार्थ बाधित होता है और न ही यौगिकार्थ प्रकाशित। 

यदि विशालता के कारण ही किसी देवता को “महादेव” कहते हैं तो यह शब्द अनेक देवताओं के लिए प्रयुक्त हो सकता है। देवराज इंद्र का ही एक नाम “महेंद्र” है, जो वाल्मीकीय-रामायण में अनेकशः प्रयुक्त हुआ है। फिर यह कैसे ज्ञात होगा कि यहाँ “महादेव” का अर्थ समुद्र है, इंद्र अथवा कोई और देवता नहीं? यदि पूर्वपक्षी प्रसंगानुसार अर्थ-निर्धारण के समर्थक हैं तो हम “एतत् कुक्षौ समुद्रस्य” के प्रसंग पर अगले भाग में विचार करेंगे।

<details><summary>विस्तारः (द्रष्टुं नोद्यम्)</summary>

यहाँ महेन्द्र और महादेव के अर्थ करने मेँ समान-प्रक्रिया का आग्रह अनुचित है।  
यतः - इन्द्र और देव - इन शब्दोँ का भिन्न ही रूढिशक्ति है।  
</details>


## निघंटु-रूढिः
“महादेव” का दूसरा अर्थ महर्षि यास्क के निघंटु (१.१२) के अनुसार दिया जाता है, जहाँ “महत्” शब्द जल का पर्याय है। अतः जल का देव होने के कारण समुद्र का नाम “महादेव” है। किंतु षष्ठी तत्पुरुष समास (“महतां जलानां देवः”) करने पर यह शब्द “महद्देव” हो जाएगा। केवल “आन्महतः समानाधिकरणजातीययोः” (पाणिनि-सूत्र ६.३.४६) के अनुसार समानाधिकरण में ही समास में “महत्” के अंत में “आत्” आता है। असमानाधिकरण में “महद्देव” शब्द सिद्ध होगा, जबकि पाठ “महादेव” है। तब तथाकथित आर्षप्रयोग का शरण लेने के अतिरिक्त पूर्वपक्षी के पास कोई और विकल्प नहीं है।

“महादेव” का अर्थ समुद्र मानने में अन्य समस्याएँ भी हैं। वाल्मीकीय-रामायण में समुद्र को कहीं भी देवता के रूप में उपस्थापित नहीं किया गया है। किंतु समुद्र को २२ बार “वरुणालय” और १ बार “वरुणावास” अवश्य कहा गया है। समुद्र वरुण देव का आवास है। यदि “महादेव” का अर्थ “जल का देव” माना जाए तो वहाँ विवक्षा वरुण से ही होगी, समुद्र से नहीं। किंतु “वरदानं महेन्द्रेण” श्लोक में वरुण और “महादेव” अलग-अलग उल्लेखित हैं। तब अवश्य ही “महादेव” का रूढार्थ “शिव” स्वीकार्य होना चाहिए।

इस प्रकार “महादेव” को “समुद्र” मानना अनेक विप्रतिपत्तियों का स्थान है।

<details><summary>विश्वास-टिप्पनी</summary>

निघण्टुकार यास्क, और वाल्मीकि-महर्षि पाणिनि से बहुत पूर्व के हैँ। निघण्टु मेँ जितना अर्वाचीन-पाणिनीय-व्याकरण-नियमोँ की उपेक्षा दिखती है, वाल्मीकीय-रामायण मेँ भी दिखती है। वहाँ प्रचुर अपाणिनीय रूपोँ से यह सिद्ध है। इस कारण, पाणिनीयव्याकरण के अनुसार ही वाल्मीकि के विवक्षा का निश्चय करना सर्वथा अनुचित है।  

प्रकृत-विवाद मेँ इस विषय का शरण लेना अनपेक्षित है, फिर भी प्रसङ्ग-वशाद् उल्लेख्य है। 
</details>


राम की शिव-पूजा

-कुशाग्र अनिकेत

## रूढार्थ की बलवत्ता
भाग २


> *“असंयोगात् तु मुख्यस्य तस्मादपकृष्यते” (मीमांसा-सूत्र ३.३.१६)

मीमांसा का सर्वमान्य नियम है कि किसी शब्द के यौगिकार्थ से उसका रूढार्थ अधिक बलवान् है। पूर्वमीमांसा-दर्शन में इस नियम का प्रयोग प्रायः किया गया है। केवल प्रकरण भी रूढार्थ के निषेध में समर्थ नहीं है।

उदाहरण-स्वरूप ज्योतिष्टोम-याग के प्रकरण में कहा गया है -  
“तिस्र एव साह्नस्योपसदो द्वादशाहीनस्य” (तैत्तिरीय-संहिता ६.२.५)  
अर्थात्  
“साह्न (ज्योतिष्टोम) में तीन उपसत् (होम-विशेष) होते हैं और अहीन में बारह उपसत् होते हैं।  
यहाँ “अहीन” शब्द “साह्न” के साथ एक ही वाक्य में प्रयुक्त हुआ है।  
अब “अहीन” के दो अर्थ हो सकते हैं - यौगिक और रूढ। 
“अहीन” का यौगिक अर्थ है - जिस याग में दक्षिणा, यज्ञोपकरण और फल आदि में से कुछ भी हीन अथवा स्खलित नहीं है (“न हीयत इत्यहीनः”)।  
यौगिक अर्थ स्वीकार करने पर यह “अहीन” शब्द “साह्न” का विशेषण माना जा सकता है।  
किंतु “अहीन” का रूढार्थ अहर्गण नामक एक भिन्न याग है। मीमांसा-सूत्र (३.३.१६) के अनुसार जब “अहीन” का मुख्यार्थ संभव है, तब उसका गौणार्थ स्वीकार करना उचित नहीं है।*  
प्रकरण की अपेक्षा भी रूढ़ि बलवान् है।

इसी प्रकार अग्न्याधान के प्रकरण में कहा गया है -  
“आदधीत…वर्षासु रथकारः” (बौधायन-श्रौतसूत्र २४.१६) अर्थात् वर्षा ऋतु में रथकार अग्न्याधान करे। यहाँ भी “रथकार” के दो अर्थ हो सकते हैं - यौगिक और रूढ। यौगिक अर्थ है “रथ बनानेवाला” (“रथं करोति”), जो त्रैवर्णिक भी हो सकता है। रूढार्थ है रथकार नामक संकर जाति-विशेष। मीमांसा-सूत्र (६.१.४४-४५) के अनुसार उपर्युक्त विधि-वाक्य में यौगिक अर्थ नहीं, अपितु रूढार्थ ही स्वीकार्य है।


उत्तर-मीमांसा में रूढार्थ का महत्त्व स्वयं श्रीरामानुजाचार्य और श्रीरंगरामानुजाचार्य स्वीकार करते हैं। “शब्दादेव प्रमितः” (ब्रह्मसूत्र १.३.२३) के श्रीभाष्य में श्रीरामानुजाचार्य कठोपनिषद् (२.१.१२) की श्रुति “अङ्गुष्ठमात्रः पुरुषो मध्य आत्मनि तिष्ठति” में पुरुष के लिए “अंगुष्ठमात्र” विशेषण आने पर भी उसे जीवात्मा नहीं, अपितु परमात्मा मानते हैं।** कारण यह कि श्लोक के उत्तरार्ध में “ईशान” शब्द आया है, जिसका रूढार्थ ईश्वर है। यह जीवात्मा नहीं हो सकता है।

> **अङ्गुष्ठमात्रः पुरुषो मध्य आत्मनि तिष्ठति ।
ईशानो भूतभव्यस्य न ततो विजुगुप्सते ॥
(कठोपनिषद् २.१.१२)


इसी प्रकार “महादेव” शब्द शिव के लिए रूढ़ है। यह शब्द केवल शैव पुराणों में नहीं, अपितु वाल्मीकीय-रामायण, महाभारत और विष्णु-परक पुराणों में भी सहस्रशः शिव के लिए आया है। वाल्मीकीय-रामायण में सेतुबंध के समय शिव-प्रसाद के वृत्तांत के अनुक्त होने पर भी युद्ध के अंत में आए “अत्र पूर्वं महादेवः प्रसादमकरोत् प्रभुः” में रूढ़ि के बल से “महादेव” का अर्थ “शिव” ही ग्राह्य होगा, क्योंकि प्रकरण की अप्रसिद्धि रूढार्थ को बाधित नहीं कर सकती है।

“महादेव” के सुप्रतिष्ठित रूढार्थ का निरास करने के लिए तर्क भी सुदृढ़ होने चाहिए। तर्कों में शैथिल्य होने पर मीमांसा की पद्धति के अनुसार शब्द का रूढार्थ ही मान्य होगा।

<details><summary>विश्वास-टिप्पनी</summary>

कुशाग्र ने प्रथमभाग मेँ निघण्टु के अनुसार महादेव का समुद्रार्थ दिखाया है। यदि किसि शब्द का अर्थ प्रसिद्ध निघण्टुकोश मेँ मिलता है, यह मानना पडेगा कि उस शब्द का उस अर्थ मेँ भी रूढि है। यह न्याय लोकानुभव से भी सिद्ध है। 

और, यह भी देखना है की महा-देव का यौगिक अर्थ रूढि के अपेक्षा से अत्यन्त बलहीन भी नहि है।  
जैसे "राम" शब्द मेँ "रमयतीति रामः" व्युत्पत्ति से प्रसिद्ध महापुरुष को छोढकर विशेषणमात्र का ग्रहण मेँ कृत्रिमता और पाण्डित्यपरिश्रम दिखता है, वैसा श्रम "महादेव" का यौगिक अर्थ लेने मेँ नहि दिखता है । पामर भी समझता है की महादेव यैगिक अर्थ "महान् देव" होसकता है। यहाँ कारण है - महा और देव शब्दोँ का रूढी मेँ भी प्रसिद्धि। अतः, यहाँ मीमांसोक्त न्यायसे ही शब्द-घटक-रूढी-ग्रहण अनुचित नहि कहा जासकता है। 

वैसे रामानुजाचार्य के भी पूर्विक यामुनाचार्य ने भी इस अवयव-शक्ति को आगम-प्रामण्य नामक ग्रन्थ मेँ प्रस्तुत कर के  
सात्त्वत, भागवत शब्दोँ का सङ्कुचितार्थ नकारा है।  
(प्रासङ्गिक विषय है कि - वहीँ निरीश्वरमीमांसकोँ के कल्पनान्तर भी परास्त किये गये हैँ । )

और भगवान् वाल्मीकि भि नारायण के अर्थ मेँ इन दोनो खण्डोँ का नारायण के अर्थ मे प्रयोग करते हि है - "महते दैवताय (नारायणाय)"। यह भी स्मरणीय है की विष्णुसहस्रनाम मेँ "आदिदेवो महादेवो" कर के विष्ण्व्-अर्थ मेँ भी महादेव शब्द प्रयुक्त है ही। तो स्पष्ट है कि वाल्मीकि भी अवयव-शक्ति का अवलम्बन करके विशेषणार्थ मेँ इस शब्द का प्रयोग करने की प्रवृत्ति रखते हैँ। 
</details>


## कथाक्रम से प्रामाणिकता नहीं 

वाल्मीकीय-रामायण में श्रीराम द्वारा शिव-पूजा का वर्णन सेतुबंध के सर्गों में नहीं आया है, अपितु युद्ध के पश्चात् पूर्व-संस्मरण के रूप में यह उल्लेख प्राप्त होता है।  
किंतु ऐसा कोई नियम नहीं है कि कथाक्रम से प्रतिपादित होने पर ही कोई वृत्तांत प्रामाणिक माना जाता है।

वाल्मीकीय-रामायण के अनेक वृत्तांत ऐसे हैं जिनका उल्लेख कथाक्रम से नहीं हुआ है, अपितु वे परवर्ती प्रकरणों से ज्ञात होते हैं-

१. लंका में रावण के अन्न की उपेक्षा कर देवी सीता ने देवराज इंद्र द्वारा प्रदत्त अमृतान्न ग्रहण किया था। किंतु इसका बोध हमें कथाक्रम से सीताहरण के पश्चात् से नहीं होता है, प्रत्युत इस वृत्तांत की भविष्यवाणी निशाकर ऋषि ने पूर्वकाल में ही कर दी थी, जिसे संपाति ने सुनी थी। देवी सीता की खोज में निकले वानरों को इस बात का बोध संपाति से ही हुआ था।*

> *परमान्नं तु वैदेह्या ज्ञात्वा दास्यति वासवः ।  
यदन्नममृतप्रख्यं सुराणामपि दुर्लभम् ॥  
तदन्नं मैथिली प्राप्य विज्ञायेन्द्रादिदं त्विति ।  
अग्रमुद्धृत्य रामाय भूतले निर्वपिष्यति ॥  
(वाल्मीकीय-रामायण ४.६१.८-९)


२. लंका में देवी सीता ने हनुमान् को ऐसे अनेक पूर्व वृत्तांतों का बोध कराया जिनका वर्णन रामायण में पहले नहीं आया है। इनमें कौए के रूप में इंद्रपुत्र जयंत द्वारा देवी सीता पर किए गए प्रहार और श्रीराम के द्वारा उसके निग्रह की कथा भी है।** 

> **अभिज्ञानं च रामस्य दत्तं हरिगणोत्तम ।  
क्षिप्तामीषिकां काकस्य कोपादेकाक्षिशातनीम् ॥  
(वाल्मीकीय-रामायण, ५.३८.४)


साथ में देवी सीता ने श्रीराम की अन्य अंतरंग लीलाओं का भी वर्णन किया था।^ 

> ^मनःशिलायास्तिकलो गण्डपार्श्वे निवेशितः ।  
त्वया प्रनष्टे तिलके तं किल स्मर्तुमर्हसि ॥  
(वाल्मीकीय-रामायण ५.३८.५)

लंका युद्ध के समय भी देवी सीता ने श्रीराम के द्वारा संपादित अग्निष्टोम यज्ञ जैसे पूर्व वृत्तांतों का उल्लेख किया था।^^

> ^^अग्निष्टोमादिभिर्यज्ञैरिष्टवानाप्तदक्षिणैः ।  
अग्निहोत्रेण संस्कारं केन त्वं तु न लप्स्यसे ॥  
(वाल्मीकीय-रामायण ६.२३.२४)


३. लंका से लौटते समय श्रीराम ने देवी सीता के प्रति युद्ध की कुछ अपूर्वोक्त घटनाओं का उल्लेख किया था, जिनमें अंगद के द्वारा विकट नामक राक्षस का वध भी सम्मिलित है।^^^

> ^^^अङ्गदेनात्र निहतो विकटो नाम राक्षसः  
(वाल्मीकीय-रामायण, दाक्षिणात्य-पाठ ६.१२३८)


अब यह तो आदिकवि की स्वतंत्र विवक्षा पर निर्भर है कि वे किस वृत्तांत का वर्णन कब करते हैं। अनेक लौकिक कवि भी काव्य में पूर्व के अप्रस्तुत वृत्तांतों का वर्णन संस्मरण के द्वारा कराते रहे हैं।

टीकाकार गोविंदराज इसे स्वीकार करते हैं कि  
केवल पूर्व में अनुक्त होने के कारण ही  
कोई वृत्तांत अप्रामाणिक नहीं हो जाता है।^^^^ 

> ^^^^“न चाङ्गदस्य विकट-निरसनस्य पूर्वम् अनुक्तत्वेऽपि  
यथानुवादात् तत्-सिद्धिः  
तथा ऽत्रापि भविष्यतीति वाच्यं  
तद्वद् अत्र विरोधाभावात्” (गोविंदराज)

तब विवाद का स्थान केवल पूर्व और परवर्ती वृत्तांतों का परस्पर विरोध शेष रहता है। 

<details><summary>विश्वास-टिप्पनी</summary>

यह सत्य है कि गोविन्दराज के उक्ति - "तद्वद् अत्र विरोधाभावात्" यहाँ गणनीय है।  
पर यह नहि माना जा सकता है कि  
कोई और गणनीय विचारान्तर है ही नहि।  
यह भी अवधेय है की वह समान-प्रबन्ध (और समान-कर्तृक-प्रबन्ध) के बारे मेँ यह पूर्वानुक्त-पश्चादुक्त-स्वीकार कहते हैँ,  
न तु परप्रबन्धोक्त, भिन्न-कर्तृकोक्त के बारे मेँ।  

किसी पुराणोक्त का वाल्मीकि के मूह मे ठोकना अनुचित हि है।  
जब पवित्र-कथाओँ के वचनोँ मेँ परस्पर-विरोध होता है,  
तो प्रश्न उठता है कि किस वचन के अनुसार किस अन्य वचन का अन्यथा ग्रहण करना चाहिए।  

न्याय तो यह ही है कि बलवद् वचनानुसार से  
वचनान्तर का तात्पर्य कहना चाहिए।  
तो यदि यह मानाजाए कि वाल्मीकि रामयण हि  
रामकथा का प्रमुख, अधिकृततम स्रोत है,  
स्पष्ट होता है कि दूरसरे वचनोँ का उसके अनुसार तात्पर्य निश्चित करना चाहिए।  
यह तो अत्यन्त अनुचित होगा कि  
दूसरे वचन के अनुसार वाल्मीकि-रामायण का तात्पर्य निकाले,  
यद्यपि यह "विरोध है ही नहि" कहनेवाले छल से किया जाए।
</details>

इस परस्पर विरोध का समाधान हम आगामी भाग में करेंगे।


## “प्रसाद” का अर्थ

“महादेव” शब्द के रूढार्थ को स्थापित करने के पश्चात् हम “अत्र पूर्वं महादेवः प्रसादमकरोत्प्रभुः” में “प्रसाद” शब्द पर विचार करते हैं। टीकाकार गोविंदराज “प्रसाद” का अर्थ “प्रसन्नता” करते हैं जो अमरकोश के अनुरूप है।* 

> *“प्रसादस्तु प्रसन्नता” (अमरकोश १.३.१८)


इसी अर्थ से संबद्ध “प्रसाद” का एक अन्य पर्याय है “अनुग्रह”। किंतु सेतुबंध के प्रकरण में किसने किस पर “अनुग्रह” किया? - इस विषय में मतभेद है।

गोविंदराज के अनुसार महादेव (समुद्र) ने कुपित हुए श्रीराम का प्रसाद किया, अर्थात् उन्हें प्रसन्न किया।** 

> **“प्रसादम् अकरोत् सागरं शोषयिष्यामीति कुपितस्य मे प्रसादं प्रसन्नत्वमकरोत्” (गोविंदराज)

दूसरी ओर अन्य टीकाकारों के अनुसार महादेव (शिव) ने श्रीराम पर अनुग्रह किया। 

अतः इस एक शब्द की व्याख्या पर ही श्लोक का अर्थ निर्भर करता है, क्योंकि “महादेव” का अर्थ चाहे शिव हो अथवा समुद्र, गोविंदराज और उनके अनुयायी यह नहीं स्वीकार कर सकते कि किसी अन्य देवता ने श्रीराम पर अनुग्रह किया होगा।+++(4)+++

<details><summary>विश्वास-टिप्पनी</summary>

> गोविंदराज और उनके अनुयायी यह नहीं स्वीकार कर सकते कि किसी अन्य देवता ने श्रीराम पर अनुग्रह किया होगा।

यह तो कुशाग्र-कल्पित हि है - गोविन्दराजादि का अभिप्राय नहि। यतः, उन के अभिप्राय मेँ भगवान् अपने लीला मेँ  
उचित स्थान पर अन्योँ के अनुग्रह को स्वीकारनेका अभिनय कर ही लेते हैँ।  
केवल उक्त प्रकरण मेँ शिवधनुर्भञ्जक पर शिवपूजन का आरोप को अनुचित मानते हैँ।
</details>


तब इन दोनों विकल्पों के निर्धारण में हम वाल्मीकीय-रामायण के आंतरिक प्रमाणों का अवलोकन करते हैं। गोविंदराज मानते हैं कि श्रीराम ने प्रकृत श्लोक मनुष्य-भाव में स्थित होकर कहा था।* 

> *“‘आत्मानं मानुषं मन्ये’ इति वदता सुग्रीवादि-सन्निधौ  
स्वस्य विष्ण्व्-अवतारत्व-द्योतक-पूर्व-वृत्तोद्घाटनानौचित्यात्” (गोविंदराज)

पहले ही लंका में पितामह ब्रह्मा समेत सभी देवताओं के समक्ष श्रीराम स्वयं को मनुष्य घोषित कर चुके हैं-

> आत्मानं मानुषं मन्ये रामं दशरथात्मजम् ।  
योऽहं यस्य यतश्चाहं भगवांस्तद्ब्रवीतु मे ॥  
(वाल्मीकीय-रामायण ६.१०५.१०)

ध्यातव्य है कि यहाँ श्रीराम  
ब्रह्मा के लिए “भगवान्” विशेषण का प्रयोग करते हैं,  
जबकि स्वयं को “मानुष” और “दशरथात्मज” कहते हैं। 

ब्रह्मा के ही समान “महादेव” भी एक देवता हैं -  
यह तो शब्द से ही द्योतित होता है।  
श्रीराम उन्हें “प्रभु” (अर्थात् स्वामी अथवा प्रभाववान्) कहकर भी सम्मानित करते हैं।  
फिर श्रीराम ऐसे महनीय गुणों से युक्त देवता के द्वारा स्वयं को प्रसन्न किए जाने की बात क्यों कहेंगे?  
न केवल देवता के द्वारा मनुष्य को प्रसन्न करने में औचित्य की हानि है,  
अपितु इस प्रकार की गर्वोक्ति वाल्मीकीय-रामायण में वर्णित श्रीराम के स्वभाव के भी विपरीत है।

वाल्मीकीय-रामायण में “प्रसाद” शब्द के अन्य प्रयोगों की समीक्षा से भी गोविंदराज का आशय आदिकवि की शैली से असंगत जान पड़ता है। 

उदाहरण-स्वरूप इस श्लोक में देव-गण भगवान् शिव से प्रार्थना करते हैं कि वे हम पर (देवों पर) प्रसन्न हों,  
न कि हमें ही प्रसन्न करें-

> देवदेव महादेव लोकस्यास्य हिते रत ।  
सुराणां प्रणिपातेन प्रसादं कर्तुमर्हसि ॥  
(१.३५.९)

इसी प्रकार महर्षि विश्वामित्र की तपश्चर्या में विघ्न डालने के लिए आहूत रंभा देवराज इंद्र से विनय करती है कि वे उसपर अनुग्रह करें, न कि रंभा को ही प्रसन्न करें - 

> “ततो हि मे भयं देव  
प्रसादं कर्तुमर्हसि” (१.६३.३)।

कैकेयी के वरदान माँगने पर राजा दशरथ उससे विनती करते हैं कि वह उनपर प्रसन्न हो (न कि दशरथ को ही प्रसन्न कर दे) - 

> “कुरु साधु प्रसादं मे  
बाले सहृदया ह्यसि” (२.११.१३)।

एतदनुरूप ही वाल्मीकीय-रामायण में अनेक उदाहरण प्राप्त होते हैं-

१. भरत की महर्षि भारद्वाज से प्रार्थना - “त्वं मामेवंगतं मत्वा प्रसादं कर्तुमर्हसि” (२.८४.१८)  
२. भरत की श्रीराम से प्रार्थना - “तस्य मे दासभूतस्य प्रसादं कर्तुमर्हसि” (२.९७.८), “भ्रातुः शिष्यस्य दासस्य प्रसादं कर्तुमर्हसि” (२.९७.१२)  
३. सुग्रीव की श्रीराम से प्रार्थना - “ममापि त्वमनाथस्य प्रसादं कर्तुमर्हसि” (४.८.१८)  
४. श्रीराम द्वारा दिवंगत राजा दशरथ से कैकेयी पर अनुग्रह करने की प्रार्थना - “कुरु प्रसादं धर्मा कैकेय्या भरतस्य च” (६.१०७.२४)

अतः औचित्य और काव्य-शैली के अनुसार प्रकृत श्लोक में महादेव द्वारा श्रीराम पर प्रसन्न होने (अथवा अनुग्रह करने) का उल्लेख है, न कि श्रीराम द्वारा महादेव पर ही प्रसन्न होने का। 

<details><summary>विश्वास-टिप्पनी</summary>

अन्यत्र प्रकरण की बात करने वाले यहाँ प्रकरण को ही भूलकर औचित्य और काव्य-शैली की बात करने लगे - यह स्मयनीय बात है। प्रकरण से भी औचित्य सिद्ध होता है - यह बात भूल गये कुशाग्र।  

प्रकरण से तो सिद्ध है कि राम समुद्रको भयभीत करके  
उन्हे अपना प्रसाद (सान्त्वन) करने मे विवश किया।  
और राम भी स्व-स्वाभाविक-विनयानुकूल उभयार्थक "प्रसाद"-शब्द का प्रयोग कर, मन्दस्मितानन "प्रभु" भी कहदेते हैँ।  
यह तो बहुत **अनुचित** होगा यदि समुद्रराजप्रसादलाभ का वृत्तान्त, जो उतना प्रमुख और आश्चर्य जनक था, सीता को सूचित् हि न करे।  
यहि तो गोविन्दराज भी कहते हैँ ।  
इस वृत्तान्त और उसके वर्णनीयता को शिवपूजाग्रहवाले भी मानते ही हैँ - किन्तु प्रबन्धान्तरारोपण मेँ आग्रह से यहाँ इस औचित्य को त्याग ही देते हैँ।   

और रहि काव्यशैली की बात - वाम्लीकि कि शैली इतना भी दर्दिद्र मानना नहि चाहिए कि वह एक शब्द का एक ही अर्थ मेँ प्रयोग करेँ। निस्सन्देह इस बात के अनेक उदाहरण कुशाग्र को भी ढूण्ढने पर मिलेँगे।  
तो सिद्ध है कि गोविन्दराज के प्रसाद-शब्द-व्याख्यान सुग्राह्य है। 
</details>


इस मूलभूत तथ्य को समझकर हम श्लोक का आगे विवेचन करेंगे।

## समुद्र का निग्रह

वाल्मीकीय-रामायण से यह तो सिद्ध है कि श्रीराम ने समुद्र का निग्रह किया था। जिसे बलपूर्वक निग्रह के द्वारा वश में लाया गया हो, उसके द्वारा अनुग्रह करने का प्रश्न ही नहीं उठता है। श्रीराम और समुद्र के परस्पर संवाद का अवलोकन करने से भी अनुग्रह का कोई स्थान नहीं दीखता है। 

कथा है कि तीन दिवस तक साम-नीति का प्रयोग करने पर भी समुद्र ने श्रीराम को मार्ग नहीं दिखाया। जब श्रीराम ने उस पर शर-संधान किया, तब भयभीत होकर वही समुद्र श्रीराम के समक्ष नतमस्तक हो गया।

> सम्पीड्य च धनुर्घोरं कम्पयित्वा शरैर्जगत् ।  
मुमोच विशिखान् उग्रान् वज्राणीव शतक्रतुः ॥  
(६.१४.१५)  
…  
सागरः समतिक्रम्य पूर्वम् आमन्त्र्य वीर्यवान् ।  
अब्रवीत् प्राञ्जलिर् वाक्यं राघवं शरपाणिनम् ॥  
(६.१५.३)

अतः पहले प्रतिकूल और फिर बल-प्रयोग करने पर अनुकूल आचरण करने वाले समुद्र के द्वारा अनुग्रह का प्रदर्शन किया गया हो - ऐसी कल्पना अनुचित है। 


समुद्र ने प्रकट होकर श्रीराम के प्रति जो वचन कहे, उनसे भी उसकी प्राकृतिक असहायता ही परिलक्षित होती है, अनुग्रह नहीं। समुद्र के अनुसार प्रकृति के पंच-तत्त्व अपने स्वभाव के अधीन रहते हैं। अत एव अगाध सागर का सुगम हो जाना उसके स्वभाव के विपरीत है। 

> **पृथिवी वायुर् आकाशम्  
आपो ज्योतिश्च राघवः ।  
स्वभावे सौम्य तिष्ठन्ति  
शाश्वतं मार्गमाश्रिताः ॥  
तत्स्वभावो ममाप्येष  
यद् अगाधोऽहम् अप्लवः ।  
विकारस् तु भवेद् राध??  
एतत् ते प्रवदाम्य् अहम् ॥  
(६.१५.४-५)


फिर यह परामर्श देकर कि नल मुझपर सेतु का निर्माण करे, समुद्र अंतर्धान हो गया। इस प्रकरण में समुद्र की केवल इतनी ही भूमिका है, जिसे अनुग्रह नहीं कहा जा सकता। 


> अयं सौम्य नलो नाम  
तनुजो विश्वकर्मणः ।  
पित्रा दत्तवरः श्रीमान्  
प्रतिमो विश्वकर्मणः ॥  
एष सेतुं महोत्साहः  
करोतु मयि वानरः ।  
तमहं धारयिष्यामि  
तथा ह्येष यथा पिता ॥  
(६.१५.८-९)

<details><summary>विश्वास-टिप्पनी</summary>

इस प्रबन्ध का पूर्वार्ध जहाँ "समुद्र का निग्रह, अनुग्रह नहि" कहागया है, वह पूर्णतः व्यर्थ है, क्योँ की पिछले भाग मे स्वयं कुशाग्र ने कहा "गोविंदराज “प्रसाद” का अर्थ “प्रसन्नता” करते हैं" (अनुग्रह नहि)। तब यह अनुक्त का निराकरण नामक दोष बनता है। 
</details>


## सेतु-पूज्यता, महादेव का अनुग्रह

गोविंदराज द्वारा स्वीकृत पाठ के अनुसार श्रीराम के सेतुबंध-तीर्थ के वर्णन के प्रसंग में 

> “अत्र पूर्वं महादेवः 
 प्रसादमकरोत्प्रभुः” 
 
 के पूर्व निम्नलिखित श्लोक आए हैं-

> एतत्तु दृश्यते तीर्थं  
सागरस्य महात्मनः ।  
सेतुबन्ध इति ख्यातं  
त्रैलोक्येन च पूजितम् ॥  
एतत्पवित्रं परमं  
महापातकनाशनम् ।  
अत्र पूर्वं महादेवः 
प्रसादम् अकरोत् प्रभुः ॥  
(वाल्मीकीय-रामायण, गोविंदराज-स्वीकृत पाठ १२३.२१-२२)

अब विचारणीय है कि यह सेतुबंध-तीर्थ तीनों लोकें में पूज्य, परम-पवित्र और महान् पातकों का नाश करने वाला क्यों है?  
क्या श्रीराम के द्वारा सेतु बाँधने के कारण?  
हमें ऐसा स्वीकारने में विप्रतिपत्ति नहीं है,  
किंतु ध्यातव्य है कि गोविंदराज स्वयं मानते हैं कि श्रीराम ने उपर्युक्त वचन मनुष्य-भावस्थ होकर कहे थे।  

तब और किस कारण से यह तीर्थ पूजनीय और पवित्र हो सकता है?  
कहीं अगले ही श्लोकार्ध में उल्लेखित “महादेव” के अनुग्रह से तो नहीं?  
क्या एक बलपूर्वक निगृहीत समुद्र के “प्रसाद” का यह प्रभाव है कि उससे कोई स्थान तीनों लोकों में प्रतिष्ठित हो जाए?  
एक बार जब रूढार्थ का निषेध कर किसी शब्द का हठपूर्वक अर्थ किया जाता है तो उससे इसी प्रकार की समस्याएँ उत्पन्न होती हैं।

> “अत्र पूर्वं महादेवः 
 प्रसादमकरोत्प्रभुः” 
 
 में श्रीराम एक ऐसे “महादेव”-संज्ञक देवता का उल्लेख करते हैं,  
 जो भयावनत नहीं,  
 अपितु “प्रभु” (प्रभावसंपन्न) हैं और जिन्होंने श्रीराम पर अनुग्रह किया था।  
 यहाँ वर्णित “महादेव” का आचरण समुद्र के आचरण के स्पष्टः विपरीत है। ये “महादेव” कौन हैं? - इसके उत्तर के अन्वेषण में हमें “महादेव” के सर्वविदित रूढार्थ से दूर जाने की आवश्यकता नहीं हैं।

<details><summary>विश्वास-टिप्पनी</summary>

उत्तरार्ध मेँ कहागया है कि “महादेव”-संज्ञक देवता का "प्रसाद" से यह सेतु परम-पवित्र और महा-पातक-नाशन है।  
इस मेँ कोई आपत्ति नहि है - भले इस "प्रसाद" शब्द का अर्थ "प्रसन्नता" अथवा "सान्त्वन" हि क्योँ न हो।  
यह एक **अद्भुत** है जो कुशाग्र भी मानते हैँ कि समुद्र, जो अन्यथा अपने स्वभाव पर अटल होता है, एक मनुष्य का "प्रसाद" किया! ऐसी दैवीशक्ति का प्रकटन जिस स्थान पर होता है, वह स्थान पवित्र और शक्तिशालि मना जाता है - यह लोकप्रसिद्ध है। और धर्मशास्त्रोँ, और रामायण मेँ अद्भुतदर्शन, शकुनादि पर विशेष सम्भ्रम दिखता हि है।  
और क्योँ कि इस अद्भुत का आङ्ग यह है कि एक मनुष्य का प्रसाद अटल समुद्रने किया - यह तो अनुकूल हि हुआ कि राम मनुष्यभाव मेँ हि इस अद्भुत का उल्लेख करते हैँ।  
और यह भी ध्येय है कि यदि यह महादेव-प्रसाद उस स्थान का पावित्र्य का कारण कहा गया है,  
यह मानना उचित है कि यह कारण पूर्व से प्रसिद्ध हि है, और वह वाल्मीकि-रामायण से हि ज्ञेय है। 
</details>

## यदि “महादेव” का रूढत्व नहीं तो “जगन्नाथ” का भी नहीं

श्रीवैष्णव संप्रदाय में भगवान् श्रीरंगनाथ को इक्ष्वाकु-वंश का कुलदेवता माना जाता है। यह मान्यता पुराणों और आगमों के अनुरूप ही है और हमारे लिए श्रद्धेय है। किंतु श्रीराम की शिव-पूजा भी पुराणों में प्रसिद्ध है। अतः पूर्वपक्षी के आग्रह के अनुसार वाल्मीकीय-रामायण में भी श्रीराम के कुलदेवता का उल्लेख प्राप्त होना चाहिए। 

### कुलदेवता-प्रमाणानि
क्या वाल्मीकीय-रामायण में भी ऐसे प्रमाण मिलते हैं? इसके उत्तर में आदिकाव्य से तीन उल्लेख दिए जाते हैं-

१. यौवराज्याभिषेक से पूर्व देवी सीता सहित श्रीराम के द्वारा संपन्न भगवान् नारायण का यजन*

> *गते पुरोहिते रामः  
स्नातो नियतमानसः ।  
सह पत्न्या विशालाक्ष्या  
नारायणम् उपागमत् ॥  
प्रगृह्य शिरसा पात्रीं  
हविषो विधिवत्तदा ।   
महते दैवतायाज्यं  
जुहाव ज्वलितेऽनले ॥  
शेषं च हविषस्तस्य  
प्राश्याशास्यात्मनः प्रियम् ।   
ध्यायन् नारायणं देवं  
स्वास्तीर्णे कुशसंस्तरे ॥  
(वाल्मीकीय-रामायण २.६.१-३)

<details><summary>विश्वास-टिप्पनी</summary>

और कुशाग्र ने स्वयम् उल्लेख किया - "नारायणम् उपागमत्", "प्रगृह्य शिरसा पात्रीं", "दैवतायाज्यं जुहाव", "शेषं … प्राश्य", "ध्यायन् नारायणं … शिश्ये"। इस से तो थप्पड मारने कि तरह स्पष्ट है कि राम का नित्याचरण एक संस्कृत-वैष्णव का था। अब कुशाग्र मेँ वैष्णव-गन्ध होनेका भाग्य होता तो पहचानते कि पाञ्चरात्रोक्त प्रसिद्ध पञ्च-काल-प्रक्रिया मेँ यहाँ अभिगमन, उपादान, इज्या, और योग हि प्रकाशित किया गया है।  
पुनस्स्नान, पुनर्-अभिगमन, और मन्दिर मेँ कुशोँ मेँ शयन - यहि व्रत-विशेष हैँ, शेष इज्या, योग तो साधारण हि हैँ।  
वशिष्ठोपदिष्ट-राज्याभिषेक-निमित्तक व्रत-विशेष-मात्र होने पर भी यह स्पष्ट है कि "उपवास" (अर्थात् देवताओँ के साथ वास) कराने पर वसिष्ठ ने राम का नित्याग्निहोत्रागार मेँ शयन नहि कराया (जैसा इष्टि के पूर्व प्रति पक्ष किया जाता है), अपि तु नारायण के मन्दिर मेँ। इस से भी व्यक्त है कि इस कुल मेँ उस समय मेँ नारायण का वैशिष्ठ्य क्या था।   
प्रायः किसि वैष्णवसे द्वेष के कारण ऐसा दुर्भाग्य होसकता है कि इतना स्पष्ट विचार पर भी "प्रश्नचिह्न" कुछ लोगोँ के वाणी मे उठे। 
</details>


२. पुत्र के अभ्युदय हेतु कौसल्या द्वारा भगवान् विष्णु की पूजा

> कौसल्यापि तदा देवी  
रात्रिं स्थित्वा समाहिता ।  
प्रभाते त्वकरोत्पूजां  
विष्णोः पुत्रहितैषिणी ॥  
(वाल्मीकीय-रामायण २.१७.६)


३. उत्तरकांड में श्रीराम द्वारा विभीषण को ईक्ष्वाकु-कुल के देवता जगन्नाथ की आराधना करने का उपदेश

> किञ्चान्यद् वक्तुम् इच्छामि  
राक्षसेन्द्र महाबल ।  
आराधय जगन्नाथम्  
इक्ष्वाकुकुलदैवतम् ॥  
(उत्तरकांड दाक्षिणात्य-पाठ १०८.३१)

इन तीनों उल्लेखों में से तृतीय उल्लेख ही सर्वाधिक पुष्ट प्रमाण है।  

### यजन-साधारणत्वम्
अन्य दोनों उल्लेखों में केवल भगवान् विष्णु के यजन अथवा पूजा का उल्लेख है।  
इनमें भगवान् विष्णु को इक्ष्वाकु-वंश का कुलदेवता नहीं अभिहित किया गया है।  
यजन तो विभिन्न देवों का किया जा सकता है।  
चित्रकूट में पर्णकुटी का निर्माण करके लक्ष्मण और देवी सीता समेत श्रीराम ने सभी देवों का यजन किया था।^ 

> ^इष्ट्वा देवगणान् सर्वान्  
विवेशाऽवसथं शुचिः।  
बभूव च मनोह्लादो  
रामस्यामिततेजसः ॥  
(वाल्मीकीय-रामायण, दाक्षिणात्य-पाठ २.५६.३०)


इसी क्रम में उन्होंने रुद्र देव का यजन भी किया था-

> वैश्वदेवबलिं कृत्वा  
रौद्रं वैष्णवम् एव च ।  
वास्तुसंशमनीयानि  
मङ्गलानि प्रवर्तयन् ॥  
(वाल्मीकीय-रामायण, दाक्षिणात्य-पाठ २.५६.३१)

गोविंदराज के अनुसार यहाँ “रौद्र” का अर्थ रुद्र-देवता-संबंधी याग है।^^ 

> “रौद्रं रुद्रदेवताकम्।  
वैष्णवं विष्णुदेवताकं च यागम्।”  
(गोविंदराज)

केवल यजन करने के उल्लेख से  
कोई कुलदेवता प्रमाणित नहीं होता।  

<details><summary>विश्वास-टिप्पनी</summary>

यहाँ पूर्वार्ध मेँ कहागया है कि सर्वदेवयजन (विशेष से रुद्रयजन) का उल्लेख से राम-परिवार का वैष्णवत्व सिद्ध नहि होता है। अब एक संस्कृत वैदिक वैष्णव क्षत्रिय का नित्य आचरण कैसा होता है यह क्या जाने कोई जो वैदिक और वैष्णव संस्कार और सदाचारोँसे वर्जित हो? यह तो वैष्णवोँ के लिये एक उत्तम वैष्ण्ववतार का वर्णन करने वाले वाल्मीकि जाने, और गोविन्दराजादि जाने।   
आपस्तम्बसूत्रोँ से तो यह प्रसिद्ध है कि वैश्वदेव-बलि के अन्तर्गत रुद्र को भी बलि दिया जाता है। (हाँ - गोविन्दराजादि भी इसको अवश्य, विष्णु के आज्ञा मानकर, सोत्साह करते हैँ। )  
पर वैष्णवबलि विशिष्ट है, और वह वैष्णवोँ मे हि साधारण है।  
</details>


### जगन्नाथार्थः
अतः उत्तरकांड के इस श्लोक के अतिरिक्त  
भगवान् जगन्नाथ के इक्ष्वाकु-वंश के कुलदेवता होने का कोई और प्रमाण नहीं है-

> किञ्चान्यद् वक्तुमिच्छामि  
राक्षसेन्द्र महाबल । 
आराधय जगन्नाथम्  
इक्ष्वाकुकुलदैवतम् ॥  
(उत्तरकांड, दाक्षिणात्य-पाठ १०८.३१)

ध्यातव्य है कि उपर्युक्त श्लोक उत्तरकांड के समीक्षित पाठ में नहीं है। फिर प्रश्न उठता है - ये “जगन्नाथ” कौन हैं? क्या ये भगवान् विष्णु हैं? अथवा ये भगवान् शिव हैं? अथवा ब्रह्मा, सूर्य, गणेश आदि विविध देवों में से कोई एक हैं। वाल्मीकीय-रामायण के समीक्षित पाठ में “जगन्नाथ” का कोई अन्य उल्लेख नहीं है। दाक्षिणात्य-पाठ के इस प्रसिद्ध श्लोक में स्वयं श्रीराम को “जगन्नाथ” कहा गया है-

> प्रोद्यमाने जगन्नाथं  
सर्वलोक-नमस्कृतम् ।
कौसल्याऽजनयद्रामं  
सर्वलक्षणसंयुतम् ॥  
(वाल्मीकीय-रामायण, दाक्षिणात्य-पाठ १.१८.१०)

अतः “जगन्नाथ” के अभिधान को सिद्ध करने के लिए आदिकाव्य के आंतरिक प्रमाणों की संख्या न्यून है।  

पूर्वपक्षी यह तर्क दे सकते हैं कि ये “जगन्नाथ” वही देव (“विष्णु”, “नारायण”) हैं जिनका यजन श्रीराम ने यौवराज्याभिषेक के पूर्व किया था, क्योंकि यौवराज्याभिषेक जैसे महत्त्वपूर्ण समारोह के पूर्व कुलदेवता का यजन और ध्यान उचित है।  

तब हम यहाँ प्रतिप्रश्न करते हैं कि अपनी अवतार-लीला के सर्वोच्च अभियान -  
लंका पर आक्रमण और रावण से युद्ध के पूर्व श्रीराम ने जिन देव (“महादेव”) का अनुग्रह प्राप्त किया था,  
वे देव ही “जगन्नाथ” और तदनुरूप श्रीराम के कुलदेवता क्यों नहीं हो सकते?

#### रूढिर् न ग्राह्या
यदि पूर्वपक्षी के अनुसार “महादेव” शिव के लिए रूढ नहीं है तो “जगन्नाथ” विष्णु के लिए रूढ कैसे हो सकता है?+++(4)+++  
जिस प्रकार “महादेव” का यौगिक अर्थ (“महान् देव”) बुद्धिगम्य है, उसी प्रकार “जगन्नाथ” का यौगिक अर्थ (“जगत् का नाथ”) भी सरल है।  
“महादेव” से शिव का संबंध जोड़ने के लिए फिर भी वाल्मीकीय-रामायण (समीक्षित पाठ) में १० असंदिग्ध उल्लेख उपस्थित हैं। किंतु “जगन्नाथ” से विष्णु का संबंध जोड़ने के लिए वाल्मीकीय-रामायण में केवल एक ही उल्लेख का अवलंबन है। 

#### विशेषणत्वम्
यदि पूर्वपक्षी का यह आग्रह है कि वाल्मीकीय-रामायण में प्रयुक्त “महादेव” शब्द सर्वत्र विशेषण है तो वही बात हम “जगन्नाथ” के विषय में भी का सकते हैं। उपर्युक्त “प्रोद्यमाने जगन्नाथं सर्वलोकनमस्कृतम्…” में तो “जगन्नाथ” स्पष्टतः “राम” का विशेषण है। 

#### विशेष्यत्वम्
यदि पूर्वपक्षी पुनः कहें कि “आराधय जगन्नाथमिक्ष्वाकुकुलदैवतम्” में किसी अन्य विशेष्य के अभाव में “जगन्नाथ” ही विशेष्य है, तब हम उन्हें निम्नलिखित श्लोक का स्मरण कराते हैं जहाँ किसी अन्य विशेष्य के अभाव में “महादेव” ही विशेष्य है-

महादेववचः श्रुत्वा काकुत्स्थः सहलक्ष्मणः ।
विमानशिखरस्थस्य प्रणाममकरोत्पितुः ॥

(वाल्मीकीय-रामायण ६.१०७.९)

#### पुराणान्तरावलम्बनम्
यदि पूर्वपक्षी अन्य इतिहास-पुराणों के आश्रय से “जगन्नाथ” का विष्णु-परक अर्थ सिद्ध करना चाहें, तब ध्यातव्य है कि उन ग्रंथों में अनेक स्थानों पर “जगन्नाथ” शब्द भगवान् विष्णु के अतिरिक्त प्रजापति, शिव, गणेश, सूर्य आदि अन्यान्य देवताओं के लिए प्रयुक्त हुआ है। 

फिर इनमें से कोई श्रीराम के कुलदेवता क्यों नहीं हो सकते? उदाहरण-स्वरूप पुराणों में भगवान् सूर्य को पौनःपुन्येन “जगन्नाथ” कहा गया है। ये सूर्य-वंश के आद्य प्रणेता भी हैं। फिर इन्हें ही श्रीराम का कुलदेवता क्यों न मान लिया जाए?

#### रङ्गनाथे प्रश्नः
इस प्रकार हम देख सकते हैं कि “महादेव” के रूढार्थ का निषेध करते-करते पूर्वपक्षी अपनी आस्था के केंद्र श्रीरंगनाथ स्वामी के कुलदेवत्व पर ही प्रश्नचिह्न लगाने के लिए बाध्य हो जाते हैं। प्रस्तुत उदाहरण यह दिखलाता है कि हठपूर्वक रूढत्व और ग्रंथ के आंतरिक प्रमाणों की उपेक्षा कर किसी शब्द का अर्थ करने से ऐसी जटिल समस्याएँ उत्पन्न होती हैं जिनका निराकरण दुःसाध्य है।


<details><summary>विश्वास-टिप्पनी</summary>

उत्तरार्धमेँ महान् आयास से यह सिद्ध करते है कि जगन्नाथ को भी विशेषण मानना पढेगा यदि महादेव को वैसा माना जाए। यह तो परिहास्य है क्योँ कि गोविन्दराजादि का इस बात मेँ कोई विप्रतिपत्ति नहि है। अब इससे ऐसी कोई बाधा उठती नहि है कि "श्रीरंगनाथ स्वामी के कुलदेवत्व पर ही प्रश्नचिह्न" लगे। क्योँकी वह बात पूराण से सिद्ध है, वाल्मीकि-रामायण से नहि। अगर कुशाग्र गोविन्दराजादि का दूषण करना चाहते है, तो उनके हि पक्ष का अनुवाद करना चाहिए, किसी दूसरे का नहि। 
</details>
