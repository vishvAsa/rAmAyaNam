+++
title = "Shabar I"
+++

article from pashyantee.com.

रामायण में शबरी प्रसंग

**भाग १ – शबरी कौन थीं?**

**द्वारा Kushagra**

शबरी-प्रसंग वाल्मीकीय रामायण के सबसे मार्मिक प्रसंगों में से है। भक्ति के मूर्तिमान स्वरूप भगवान् राम अपनी परमभक्त शबरी के आश्रम पधारकर उनका आतिथ्य स्वीकार करते हैं। इस प्रसंग की समाप्ति पर शबरी योगाग्नि में अपने शरीर का त्यागकर परमगति को प्राप्त होती हैं।

किन्तु कुछ दशकों से एक नवीन मत का प्रचार हो रहा है कि शबरी जन्म से शबर जाति की नहीं, अपितु ब्राह्मणी थीं। इस मत के प्रचारक स्वामी करपात्री जी हैं। उनके अनुसार ‘शबरी’ किसी स्त्री का नाम नहीं, अपितु एक विशेषण है जिसका अर्थ है- ‘शबर के समान आचरण करने वाली।’

यदि स्वामी करपात्री जी के मत को स्वीकार किया जाए तो शबरी एक ऐसी ब्राह्मणी थीं जो शबरों के समान रहती थीं, अर्थात् मांस-मदिरा का सेवन करती थीं। ऐसी ब्राह्मणी का आतिथ्य भगवान् राम ने क्यों स्वीकार किया? इस प्रश्न का उत्तर करपात्री जी के अनुयायी नहीं दे पाते।

करपात्री जी का यह मत सर्वथा निराधार है। इस लेख में हम वाल्मीकीय रामायण, महाभारत, पुराणों और प्राचीन टीकाओं के प्रमाणों से यह सिद्ध करेंगे कि शबरी जन्म से शबर-जाति की ही थीं।

### वाल्मीकीय रामायण के प्रमाण

वाल्मीकीय रामायण में शबरी का प्रसंग अरण्यकाण्ड के ७४वें सर्ग में आता है। यहाँ शबरी के लिए ‘श्रमणी’, ‘तपस्विनी’, ‘धर्मचारिणी’, ‘धर्मनिपुणा’, ‘चीरकृष्णाजिनाम्बरा’ आदि विशेषणों का प्रयोग हुआ है। इन विशेषणों के आधार पर करपात्री जी उन्हें ब्राह्मणी सिद्ध करने का प्रयास करते हैं।

किन्तु वाल्मीकीय रामायण के प्राचीन टीकाकार शबरी को शबर-जाति की ही मानते हैं। गोविन्दराज अपनी ‘भूषण’ टीका में लिखते हैं-

> “शबरीं प्रतिलोमस्त्रियम्। तदुक्तं नारदीये- नृपायां वैश्यतो जातः शबरः परिकीर्तितः। मधूनि वृक्षादानीय विक्रीणीते स्ववृत्तये॥ इति जातेरस्त्रीविषयात् – इति ङीष्।”

अर्थात्, “शबरी अर्थात् प्रतिलोमजा स्त्री। जैसा कि नारद-पुराण में कहा गया है- क्षत्रिय कन्या में वैश्य पुरुष से उत्पन्न पुत्र शबर कहलाता है। वह अपनी वृत्ति के लिए वृक्ष से मधु निकालकर बेचता है। (इस ‘शबर’ शब्द पर) ‘जातेरस्त्रीविषयादयोपधात्’ (पाणिनि-सूत्र ४.१.६३) से (स्त्रीलिंग में) ङीष् प्रत्यय होता है।”

महेश्वर तीर्थ अपनी ‘तत्त्वदीपिका’ टीका में लिखते हैं- “शबरीं शबरस्त्रियम्” अर्थात्, “शबरी अर्थात् शबर की स्त्री।”

माधव योगी अपनी टीका में लिखते हैं- “शबरीम् उच्यमानविशेषणाम्” अर्थात्, “शबरी – इस विशेषण द्वारा सूचित स्त्री को।”

इन तीनों टीकाकारों के मत से स्पष्ट है कि ‘शबरी’ शबर-जाति की स्त्री का बोधक है।

### महाभारत और पुराणों के प्रमाण

महाभारत में शबरों का उल्लेख अनेक स्थानों पर हुआ है। उन्हें म्लेच्छ, दस्यु, पापयोनि आदि कहा गया है। भीष्मपर्व में शबरों को दक्षिणापथ का निवासी बताया गया है।

विष्णुधर्मोत्तर पुराण में शबरी का उल्लेख ‘अवर वर्ण’ में जन्मी हुई साध्वी के रूप में हुआ है-

> धर्मव्याधादयोऽप्यन्ये पूर्वाभ्यासाज्जुगुप्सिते।
> वर्णावरत्वे सम्प्राप्ताः संसिद्धिं श्रमणी यथा॥

अर्थात्, “धर्मव्याध आदि अन्य लोग भी, जो जुगुप्सित अवर वर्ण में जन्मे थे, पूर्व के अभ्यास के कारण सिद्धि को प्राप्त हुए, जिस प्रकार श्रमणी (शबरी) हुई थी।”

इस श्लोक पर अपनी टीका में स्वामी वेदान्तदेशिक और अप्पय दीक्षित दोनों ही शबरी को ‘अवर वर्ण’ की मानते हैं।

मध्व सम्प्रदाय के संग्रह-रामायण में शबरी के लिए ‘अवैदिकी’ विशेषण का प्रयोग हुआ है-

> अवैदिक्यै शबर्यै च दयालुः स्वगतिं ददौ।
> तस्या भक्त्या भृशं प्रीतो भक्तिर्हि भवमोचनी॥

अर्थात्, “दयालु राम ने अवैदिकी शबरी को अपनी गति प्रदान की, क्योंकि वे उसकी भक्ति से अत्यन्त प्रसन्न थे। भक्ति ही भव-बन्धन से मुक्त करने वाली है।”

‘अवैदिकी’ का अर्थ है- ‘जिसे वेद का अधिकार न हो।’ यह विशेषण शबर-जाति की स्त्री के लिए ही उपयुक्त है, ब्राह्मणी के लिए नहीं।

### भुशुण्डि-रामायण के प्रमाण

भुशुण्डि-रामायण में शबरी के लिए ‘भिल्लसुन्दरी’, ‘भिल्लजातिजा’, ‘किराती’, ‘किरातवंशप्रभवा’ आदि १३ विशेषणों का प्रयोग हुआ है, जो उनके शबर-जाति में उत्पन्न होने की पुष्टि करते हैं।

भुशुण्डि-रामायण के उपसंहार में कहा गया है-

> जात्या निषिद्धा क्रिययाऽपि हीना
> किरातवंशप्रभवाऽपि सा स्त्री।
> सीतापतेर्भक्तिभरप्रभावाद्
> बभूव मान्या नितरां मुनीनाम्॥

अर्थात्, “जाति से निषिद्ध और क्रिया से हीन होने पर भी, किरात वंश में उत्पन्न वह स्त्री सीतापति की भक्ति के प्रभाव से मुनियों के लिए भी अत्यन्त माननीय हो गई।”

### गोस्वामी तुलसीदास का मत

गोस्वामी तुलसीदास ने भी विनयपत्रिका में शबरी को ‘भीलनी’ ही कहा है-

> गीध को कियो सराध, भीलनी को खायो फल,
> सोऊ साधु-सभा भलीभाँति भनियत है।

इन सभी प्रमाणों से यह निर्विवाद रूप से सिद्ध होता है कि शबरी जन्म से शबर-जाति की ही थीं। उन्हें ब्राह्मणी सिद्ध करने का प्रयास भारतीय इतिहास और परम्परा का अपमान है।

**भाग २ में हम शबरी के लिए प्रयुक्त विशेषणों – ‘श्रमणी’, ‘तपस्विनी’, ‘चीरकृष्णाजिनाम्बरा’ आदि – पर विचार करेंगे।**