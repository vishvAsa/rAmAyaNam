+++
title = "०३ रघु-राज्याभिषेकः"
unicode_script = "devanagari"

+++

## दोहदम्
<div caption="वेदभूमिपाठः" class="audioEmbed" src="https://archive.org/download/Raghuvamsha-mUlam-vedabhoomi.org/Raghuvamsha-Sarga03-01-08.mp3"></div>

<details open><summary>विश्वास-प्रस्तुतिः</summary>

**अथेप्सितं** भर्तुर् **उपस्थितोदयं**  
सखीजनोद्वीक्षण-कौमुदी-मुखम् ।  
निदानम् इक्ष्वाकु-कुलस्य संततेः  
सुदक्षिणा **दौहृद-लक्षणं दधौ** ॥ १॥
</details>
<details><summary>मूलम्</summary>

अथेप्सितं भर्तुरुपस्थितोदयं सखीजनोद्वीक्षणकौमुदीमुखम् ।  
निदानमिक्ष्वाकुकुलस्य संततेः सुदक्षिणा दौहृदलक्षणं दधौ ॥ १॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/01.md">
<details><summary><h4>मल्लिनाथः ...{Loading}...</h4></summary>

अथेति॥ अथ गर्भधारणानन्तरम्। सुदक्षिणा। उपस्थितोदयं प्राप्तकालं भर्तुर्दिलीपस्येप्सितं मनोरथम्। भावे क्तः। पुनः सखीजनस्योद्वीक्षणानां दृष्टीनां कौमुदीमुखं चन्द्रिकाप्रादुर्भावम्। यद्वा,-कौमुदी नाम दीपोत्सपतिथिः। तदुक्तं भविष्योत्तरे-'कौ मोदन्ते जना यस्यां तेनासौ कौमुदी मता' इति। तस्या मुखं प्रारम्भम्। अत एव केचित्-'सखीजनोद्वीक्षणकौमुदीमहम्' इति पाठं पठन्ति। इक्ष्वाकुकुलस्य संतते रविच्छेदस्य निदानं मूलकारणम्। 'निदानं त्वादिकारणम्' इत्यमरः। एवंविधं दौर्हृदलक्षणं गम्भचिह्नं वक्ष्यमाणं दधौ। स्वहृदयेन गर्भहृदयेन च द्विहृदया गर्भिणी। यथाह वाग्भटः(अ.हृ.शा.1।52)-'मातृजं ह्यस्य हृदयं मातुश्च हृदयं तु तत्। संबद्धं तेन गर्भिण्याः श्रेष्ठं श्रद्धाभिमाननम्॥' इति। तत्संबन्धित्वाद्गर्भो दौर्हृदमित्युच्यते। सा च तद्योगाद्दौहृदिनीति। तदुक्तं संग्रहे(अ.2)-'द्विहृदयां नारीं दौर्हृदिनीमाचक्षते' इति। अत्र दौर्हृदलक्षणस्येप्सितत्वेन कौमुदीमुखत्वेन च निरूपणाद्रूपकालंकारः। अस्मिन्सर्गे वंशस्थं वृत्तम्-'जतौ तु वंशस्थमुदीरितं जरौ' इति लक्षणात् ॥ 1 ॥
</details>
</div>

<details open><summary>विश्वास-प्रस्तुतिः</summary>

शरीर-सादाद् अ-समग्र-भूषणा  
मुखेन सा **ऽलक्ष्यत** लोध्र-पाण्डुना ।  
तनु-प्रकाशेन विचेय-तारका  
प्रभात-कल्पा शशिनेव शर्वरी ॥ २॥+++(4)+++
</details>
<details><summary>मूलम्</summary>

शरीरसादादसमग्रभूषणा मुखेन सालक्ष्यत लोध्रपाण्डुना ।  
तनुप्रकाशेन विचेयतारका प्रभातकल्पा शशिनेव शर्वरी ॥ २॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/02.md">
<details><summary><h4>मल्लिनाथः ...{Loading}...</h4></summary>

शरीरेति॥ शरीरस्य सादात् कार्श्यादसमग्रभूषणा परिमिताभरणा लोध्रपुष्पवत् पाण्डुना मुखेनोपलक्षिता सा सुदक्षिणा। विचेया मृग्यास्तारका यस्यां सा तथोक्ता। विरलनक्षत्रेत्यर्थः। तनुप्रकाशेनाल्पकान्तिना शशिनोपलक्षितेषदसमाप्तप्रभाता प्रभातकल्पा। प्रभातादीषदूनेत्यर्थः। 'तसिलादिष्वा कृत्वसुचः'(पा.6।3।35) इति 'प्रभात'शब्दस्य पुंवद्भावः। शर्वरी रात्रिरिव। अलक्ष्यत। शरीरसादादिगर्भलक्षणमाह वाग्भटः(अ.हृ.शा1।50)-'क्षामता गरिमा कुक्षेमूर्च्छा छर्दिररोचकम्। जृम्भा प्रसेकः सदनं रोमराज्याः प्रकाशनम्॥' इति ॥ 2 ॥
</details>
</div>

<details open><summary>विश्वास-प्रस्तुतिः</summary>

तद्-आननं मृत्-सुरभि क्षितीश्वरो  
रहस्य् **उपाघ्राय न तृप्तिम् आययौ** ।  
करीव सिक्तं पृषतैः पयो-मुचां  
शुचि-व्यपाये वन-राजि-पल्वलम् ॥ ३॥+++(4)+++
</details>
<details><summary>मूलम्</summary>

तदाननं मृत्सुरभि क्षितीश्वरो रहस्युपाघ्राय न तृप्तिमाययौ ।  
करीव सिक्तं पृषतैः पयोमुचां शुचिव्यपाये वनराजिपल्वलम् ॥ ३॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/03.md">
<details><summary><h4>मल्लिनाथः ...{Loading}...</h4></summary>

तदिति॥ क्षितीश्वरो रहसि मृत्सुरभि मृदा सुगन्धि तस्या आननं तदाननं सुदक्षिणामुखमुपाघ्राय तृप्तिं नाययौ। कः कमिव? शुचिव्यपाये प्रीष्मावसाने। 'शुचि शुद्धेऽनुपहते शृङ्गाराषाढयोः सिते। ग्रीष्मे हुतवहेऽपि स्यादुपधाशुद्धमन्त्त्रिणी॥' इति विश्वः। पयोमुचां मेघानां पृषतैर्बिन्दुभिः। 'पृषन्ति बिन्दुपृषताः' इत्यमरः। सिक्तमुक्षितं वनराज्याः पल्वलमुपाघ्राय करी गज इव । अत्र करिवनराजिपल्वलानां कान्तकामिनीवदनसमाधिरनुसंधेयः। गर्भिणीनां मृद्भक्षणं लोकप्रसिद्धमेव। एतेन दोहदाख्यं गर्भलक्षणमुच्यते ॥ 3 ॥
</details>
</div>

<details open><summary>विश्वास-प्रस्तुतिः</summary>

दिवं मरुत्वान् इव **भोक्ष्यते** भुवं  
दिगन्त-विश्रान्त-रथो हि तत्-सुतः ।  
अतो ऽभिलाषे प्रथमं तथा-विधे  
मनो बबन्धान्य-रसान् **विलङ्घ्य** सा ॥ ४॥
</details>
<details><summary>मूलम्</summary>

दिवं मरुत्वानिव भोक्ष्यते भुवं दिगन्तविश्रान्तरथो हि तत्सुतः ।  
अतोऽभिलाषे प्रथमं तथाविधे मनो बबन्धान्यरसान्विलङ्घ्य सा ॥ ४॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/04.md">
<details><summary><h4>मल्लिनाथः ...{Loading}...</h4></summary>

दिवमिति॥ हि यस्माद्दिगन्तविश्रान्तरथश्चक्रवर्ती तस्याः सुतस्तत्सुतः। मरुत्वानिन्द्रः। 'इन्द्रो मरुत्वान्मघवा' इत्यमरः। दिवं स्वर्गमिव। भुवं भोक्ष्यते। 'भुजोऽनवने'(पा.1।3।36)इत्यात्मनेपदम्। अतः प्रथमं सा सुदक्षिणा तथा मृद्रूपे। अभिलष्यत इत्यभिलाषो भोग्यवस्तु। कर्मणि घञ्प्रत्ययः। रस्यन्ते स्वाद्यन्तविधे भूविकारे इति रसा भोग्यार्थाः। अन्ये च ते रसाश्च तान्विलङ्घ्य विहाय मनो बबन्ध। विदधावित्यर्थः। दोहदहेतुकस्य मृद्भक्षणस्य पुत्रभूभोगसूचनार्थत्वमुत्प्रेक्षते ॥ 4 ॥
</details>
</div>

<details open><summary>विश्वास-प्रस्तुतिः</summary>

"**न** मे ह्रिया **शंसति** किंचिद् **ईप्सितं**  
**स्पृहावती** वस्तुषु केषु मागधी ।"  
इति **स्म पृच्छत्य्** अनुवेलम् **आदृतः**  
प्रिया-सखीर् उत्तर-कोसलेश्वरः ॥ ५॥
</details>
<details><summary>मूलम्</summary>

न मे ह्रिया शंसति किंचिदीप्सितं स्पृहावती वस्तुषु केषु मागधी ।  
इति स्म पृच्छत्यनुवेलमादृतः प्रियासखीरुत्तरकोसलेश्वरः ॥ ५॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/05.md">
<details><summary><h4>मल्लिनाथः ...{Loading}...</h4></summary>

नेति॥ मगधस्य राज्ञोऽपत्यं स्त्त्री मागधी सुदक्षिणा। 'व्द्यञ्मगधकलिङ्गसूरमसादण्'(पा.4।1।170)इत्यण्प्रत्ययः। ह्रिया किंचित्किमपीप्सितमिष्टं मे मह्यं न शंसति नाचष्टे। केषु वस्तुषु स्पृहावतीत्यनुवेलमनुक्षणमादृत आदृतवान्। कर्तरि क्तः। 'आदृतौ सादरार्चितौ' इत्यमरः। प्रियायाः सखीः सहचरीरुत्तरकोसलेश्वरो दिलीपः पृच्छति स्म पप्रच्छ। 'लट् स्मे'(पा.3।2।118) इत्यनेन भूतार्थे लट्। सखीनां विश्रम्भभूमित्वादिति भावः ॥ 5 ॥
</details>
</div>

<details open><summary>विश्वास-प्रस्तुतिः</summary>

**उपेत्य** सा दोहद-दुःख-शीलतां  
यद् एव **वव्रे** तद् **अपश्यद् आहृतम्** ।  
**न हीष्टम्** अस्य त्रिदिवेऽपि भूपतेर्  
**अभूद् अनासाद्यम्** अ-धिज्य-धन्वनः ॥ ६॥
</details>
<details><summary>मूलम्</summary>

उपेत्य सा दोहददुःखशीलतां यदेव वव्रे तदपश्यदाहृतम् ।  
न हीष्टमस्य त्रिदिवेऽपि भूपतेरभूदनासाद्यमधिज्यधन्वनः ॥ ६॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/06.md">
<details><summary><h4>मल्लिनाथः ...{Loading}...</h4></summary>

उपत्येति॥ दोहदं गर्भिणीमनोरथः। 'दोहदं दौर्हृदं श्रद्धा लालसं च समं स्मृतम्' इति हलायुधः। सा सुदक्षिणा दोहदेन गर्भिणीमनोरथेन दुःखशीलतां दुःखस्वभावतामुपेत्य प्राप्य यद्वस्तु वव्र आचकाङ्क्ष तदाहृतमानीतम्। भर्त्रेति शेषः। अपश्यदेव। अलभतेत्यर्थः। कुतः? हि यस्मादस्य भूपतेस्त्त्रिदिवेऽपि स्वर्गेऽपीष्टं वस्त्वनासाद्यमनवाप्यं नाभूत्। किं याञ्चया? नेत्याह-अधिज्यधन्वन इति। न हि वीरपत्नीनामलभ्यां नाम किंचिदस्तीति भावः। अत्र वाग्भटः (अ.हृ.शा।1।52)'पादशोफो विदाहोऽन्ते श्रद्धा च विवधात्मिका'इति। एतञ्च पत्मीमनोरथपूरणाकरणे दृष्टदोषसंभवात्,न तु राज्ञः प्रीतिलौल्यात्। तदुक्तम्(अ.हृ.शा.1।53)-'देयमप्यहितं तस्यै हिताय हितमल्पकम्। श्रद्धाविघाते गर्भस्य विकृतिश्च्युतिरेव वा'॥ अन्यत्र च-'दोहदस्याप्रदानेन गर्भो दोषमवाप्नुयात्' इति ॥ 6 ॥
</details>
</div>

## पीनावस्था
<details open><summary>विश्वास-प्रस्तुतिः</summary>

क्रमेण **निस्तीर्य** च दोहद-व्यथां  
**प्रचीयमानावयवा रराज** सा ।  
पुराण-पत्रापगमाद् अनन्तरं  
लतेव संनद्ध--मनो-ज्ञ--पल्लवा ॥ ७॥+++(4)+++
</details>
<details><summary>मूलम्</summary>

क्रमेण निस्तीर्य च दोहदव्यथां प्रचीयमानावयवा रराज सा ।  
पुराणपत्रापगमादनन्तरं लतेव संनद्धमनोज्ञपल्लवा ॥ ७॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/07.md">
<details><summary><h4>मल्लिनाथः ...{Loading}...</h4></summary>

क्रमेणेति॥ सा सुदक्षिणा क्रमेण दोहदव्यथां च निस्तीर्य प्रचीयमानावयवा पुष्यमाणावयवा सती। पुराणपत्राणामपगमान्नाशादनन्तरं संनद्धाः संजाताः प्रत्यग्रत्बान्मनोज्ञाः पल्लवा यस्याः सा लतेव। रराज ॥ 7 ॥
</details>
</div>

<details open><summary>विश्वास-प्रस्तुतिः</summary>

दिनेषु गच्छत्सु नितान्त-पीवरं  
तदीयम् आनील-मुखं स्तन-द्वयम् ।  
**तिरश् चकार** भ्रमराभिलीनयोः  
सुजातयोः पङ्कज-कोशयोः श्रियम् ॥ ८॥
</details>
<details><summary>मूलम्</summary>

दिनेषु गच्छत्सु नितान्तपीवरं तदीयमानीलमुखं स्तनद्वयम् ।  
तिरश्चकार भ्रमराभिलीनयोः सुजातयोः पङ्कजकोशयोः श्रियम् ॥ ८॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/08.md">
<details><summary><h4>मल्लिनाथः ...{Loading}...</h4></summary>

दिनेष्विति॥ दिनेषु दोहददिवसेषु गच्छत्सु सत्सु नितान्तपीवरमतिस्थूलम्। आ समन्तान्नीले मुखे चूचुके यस्य तत्। तदीयं स्तनद्वयम्। भ्रमरैरभिलीनयोरभिव्याप्तयोः सुजातयोः सुन्दरयोः पङ्कजकोशयोः पद्ममुकुलयोः श्रियं तिरश्चकार। अत्र वाग्भटः(अ.हृ.शा 1।51)-'अम्लेष्टता स्तनौ पीनौ श्वेतान्तौ कृष्णचूचुकौ' इति ॥ 8 ॥
</details>
</div>
<div caption="वेदभूमिपाठः" class="audioEmbed" src="https://archive.org/download/Raghuvamsha-mUlam-vedabhoomi.org/Raghuvamsha-Sarga03-09-16.mp3"></div>

<details open><summary>विश्वास-प्रस्तुतिः</summary>

निधान+++(=निधि)+++-गर्भाम् +++(भूमिम्)+++ इव सागराम्बरां,  
शमीम् इवाभ्यन्तर-लीन-पावकाम् ।  
नदीम् इवान्तः+++(→गुप्त)+++-सलिलां सरस्वतीं  
नृपः **स-सत्त्वां** महिषीम् **अमन्यत** ॥ ९॥+++(5)+++
</details>
<details><summary>मूलम्</summary>

निधानगर्भामिव सागराम्बरां शमीमिवाभ्यन्तरलीनपावकाम् ।  
नदीमिवान्तःसलिलां सरस्वतीं नृपः ससत्त्वां महिषीममन्यत ॥ ९॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/09.md">
<details><summary><h4>मल्लिनाथः ...{Loading}...</h4></summary>

निधानेति॥ नृपः ससत्त्वामापन्नसत्त्वाम्। गर्भिणीमित्यर्थः। 'आपन्नसत्त्वा स्याद्गुर्विण्यन्तर्वत्नी च गर्भिणी' इत्यमरः। महिषीम्।  
**निधानं** निधिर् गर्भे यस्यास् तां **सागराम्बरां** समुद्रवसनाम्। 

भूमिमिवेत्यर्थः;

> 'भूतधात्री रत्नगर्भा  
> विपुला सागराम्बरा' 

इति कोशः।  

**अभ्यन्तरे लीनः पावको** यस्यास्तां **शमीम् इव।**  
शमीतरौ वह्निरस्तीत्यत्र लिङ्गं-शमीगर्भादग्निं मथ्नन्तीति।  
**अन्तः सलिलाम्** अन्तर्गतजलां सरस्वतीं नदीमिव। **अमन्यत**।  
एतेन गर्भस्य भाग्यवत्त्व-तेजस्वित्व-पावनत्वानि विवक्षितानि ॥ 9 ॥
</details>
</div>

<details open><summary>विश्वास-प्रस्तुतिः</summary>

प्रियानुरागस्य मनः समुन्नतेर्भुजार्जितानां च दिगन्तसंपदाम् ।  
यथाक्रमं पुंसवनादिकाः क्रिया धृतेश्च धीरः सदृशीर्व्यधत्त सः ॥ १०॥
</details>
<details><summary>मूलम्</summary>

प्रियाऽनुरागस्य मनः-समुन्नतेर्  
भुजार्जितानां च दिगन्त-संपदाम् ।  
यथा-क्रमं पुंसवनादिकाः क्रिया  
धृतेश्च धीरः सदृशीर् **व्यधत्त** सः ॥ १०॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/10.md">
<details><summary><h4>मल्लिनाथः ...{Loading}...</h4></summary>

प्रियेति॥ धीरः स राजा प्रियायामनुरागस्य स्नेहस्य । मनसः समुन्नतेरौदार्यस्य। भुजेन भुजबलेन करेण वाऽर्जितानाम्,न तु वाणिज्यादिना। दिगन्तेषु संपदाम्। धृत्तेः पुत्रो मे भविष्यतीति संतोषस्य च,'धृतिर्योगान्तरे धैर्ये धारणाध्वरतुष्टिषु' इति विश्वः। सदृशीरनुरूपाः। पुमान् सूयतेऽनेनेति पुंसवनम्। तदादिर्यासां ताः क्रिया यथाक्रमं क्रममनतिक्रम्य व्यधत्त कृतवान्। 'आदि'- शब्देनानवलोभनसीमन्तोन्नयने गृह्येते। अत्र मासि द्वितीये तृतीये वा पुंसवनम्। 'यदहः पुंसा नक्षत्रेण चन्द्रमा युक्तः स्यात्' (1।16।3) इति पारस्करः। 'चतुर्थेऽनवलोभनम्'(1।14) इत्याश्वलायनः । 'षष्ठेऽष्टमे वा सीमन्तोन्नयनं' (आचार.11) इति याज्ञवल्क्यः ॥ 10 ॥
</details>
</div>

<details open><summary>विश्वास-प्रस्तुतिः</summary>

सुरेन्द्रमात्राश्रितगर्भगौरवात्प्रयत्नमुक्तासनया गृहागतः ।  
तयोपचाराञ्जलिखिन्नहस्तया ननन्द पारिप्लवनेत्रया नृपः ॥ ११॥
</details>
<details><summary>मूलम्</summary>

सुरेन्द्रमात्राश्रितगर्भगौरवात्प्रयत्नमुक्तासनया गृहागतः ।  
तयोपचाराञ्जलिखिन्नहस्तया ननन्द पारिप्लवनेत्रया नृपः ॥ ११॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/11.md">
<details><summary><h4>मल्लिनाथः ...{Loading}...</h4></summary>

सुरेन्द्रेति॥ गृहागतो नृपः सुरेन्द्राणां लोकपालानां मात्राभिरंशैराश्रितस्यानुप्रविष्टस्य गर्भस्य गौरवाद्भारात् प्रयत्नेन मुक्तासनया। आसनादुत्थितयेत्यर्थः। उपचारस्याञ्जलावञ्जलिकरणे खिन्नहस्तया पारिप्लवनेत्रया तरलाक्ष्या। 'चञ्चलं तरलं चैव पारिप्लवपरिप्लवे' इत्यमरः। तया सुदक्षिणया ननन्द। 'सुरेन्द्रमात्राश्रित-' इत्यत्र मनुः(5।96)- 'अष्टाभिश्च सुरेन्द्राणां मात्राभिर्निर्मितो नृपः' इति ॥ 11 ॥
</details>
</div>

<details open><summary>विश्वास-प्रस्तुतिः</summary>

कुमारभृत्याकुशलैरनुष्ठिते भिषग्भिराप्तैरथ गर्भभर्मणि ।  
पतिः प्रतीतः प्रसवोन्मुखीं प्रियां ददर्श काले दिवमभ्रितामिव ॥ १२॥
</details>
<details><summary>मूलम्</summary>

कुमारभृत्याकुशलैरनुष्ठिते भिषग्भिराप्तैरथ गर्भभर्मणि ।  
पतिः प्रतीतः प्रसवोन्मुखीं प्रियां ददर्श काले दिवमभ्रितामिव ॥ १२॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/12.md">
<details><summary><h4>मल्लिनाथः ...{Loading}...</h4></summary>

कुमारेति॥ अथ । कुमारभृत्या बालचिकित्सा। 'संज्ञायां समजनिषद-' (पा.3।3।99) इत्यादिना क्यप्। तस्यां कुशलैः कृतिभिः। 'कृती कृशलः'इत्यमरः। आप्तैर्हितैर्भिषग्भिर्वैद्यैः। 'भिषग्वैद्यौ चिकित्सकौ' इत्यमरः। गर्भस्य भर्मणि भरणे। 'भरणे पोषणे भर्म' इति हैमः। 'भृतिर्भर्म' इति शाश्वतः। मृञो मनिच्प्रत्ययः। 'गर्भकर्मणि'इति पाठे गर्भाधानप्रतीतावौचित्यभङ्गः। अनुष्ठिते कृते सति। काले दशमे मासि। अन्यत्र,ग्रीष्मावसाने। प्रसवस्य गर्भमोवनस्योन्मुखीम्। आसन्नप्रसवामित्यर्थः। 'स्यादुत्पादे फले पुष्पे प्रसवो गर्भमोचने' इत्यमरः। प्रियां भार्याम्। अभ्राण्यस्याः संजातान्यभ्रिता ताम्। 'तदस्य संजातं तारकादिभ्य इतच्'(पा.5।2।36)इतीतच्प्रत्ययः। दिवमिव। पतिर्भर्ता प्रतीतो हृष्टः सन्। 'दिवः ख्याते हृष्टे प्रतीतः' इत्यमरः। ददर्श दृष्टवान्॥ 12 ॥
</details>
</div>

<details open><summary>विश्वास-प्रस्तुतिः</summary>

ग्रहैस्ततः पञ्चभिरुच्चसंस्थितैरसूर्यगैः सूचितभाग्यसंपदम् ।  
असूत पुत्रं समये शचीसमा त्रिसाधना शक्तिरिवार्थमक्षयम् ॥ १३॥
</details>
<details><summary>मूलम्</summary>

ग्रहैस्ततः पञ्चभिरुच्चसंस्थितैरसूर्यगैः सूचितभाग्यसंपदम् ।  
असूत पुत्रं समये शचीसमा त्रिसाधना शक्तिरिवार्थमक्षयम् ॥ १३॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/13.md">
<details><summary><h4>मल्लिनाथः ...{Loading}...</h4></summary>

ग्रहैरिति॥ ततः शच्येन्द्राण्या समा। 'पुलोमजा शचीन्द्राणी' इत्यमरः। सा सुदक्षिणा समये प्रसूतिकाले सति। दशमे मासीत्यर्थः। 'दशमे मासि जायते' इति श्रुतिः। उच्ञ्चसंश्रयैरुञ्चसंस्थैस्तुङ्गस्थानगैरसूर्यगैरनस्तमितैः कैश्चिद्यथासंभवं पञ्चभिर्ग्रहैः सूचिता भाग्यसंपद्यस्य तं पुत्रम्। त्रीणि प्रभावमन्त्रोत्साहात्मकानि साधनान्युत्पादकानि यस्याः सा त्रिसाधना शक्तिः। 'शक्तयस्तिस्रः प्रभावोत्साहमन्त्त्रजाः' इत्यमरः। अक्षयमर्थमिव। असूत। 'षूङ् प्राणिगर्भविमोचने' इत्यात्मनेपदिषु पठ्यते। तस्माद्धातोः कर्तरि लङ्। अत्रेदमनुसंधेयम्-'अजवृषभमृगाङ्गनाकुलीरा झषवणिजौ च दिवाकरादितुङ्गाः। दशशिखिमनुयुक्तिथीन्द्रियांशैस्त्त्रिनवकविंशतिभिश्च तेऽस्तनीचाः॥'(बृ.जा.) इति। सूर्यादीनां सप्तानां ग्रहाणां मेषवृषभादयो राशयः श्लोकोक्तक्रमविशिष्टा उञ्चस्थानानि। स्वस्वतुङ्गापेक्षया सप्तमस्थस्थानानि च नीचानि। तत्रोञ्चेष्वपि दशमादयो राशित्रिंशांशा यथाक्रममुञ्चेषु परमोञ्चा नीचेषु परमनीचा इति जातकश्लोकार्थः। अत्रांशस्त्त्रिंशो भागः। यथाह नारदः-'त्रिंशद्भागात्मकं लग्नम्' इति। सूर्यप्रत्यासत्तिर्ग्रहाणामस्तमयो नाम्। तदुक्तं लघुजातके-'रविणास्तमयो योगो वियोगस्तूदयो भवेत्' इति। ते च स्वोञ्चस्थाः फलान्ति नास्तगा नापि नीचगाः। तदुक्तं राजमृगाङ्के-'स्वोञ्चे पूर्णं स्वर्क्षकेऽर्धं सुहृद्भे पादं द्विङ्भेऽल्पं शुभं खेचरेन्द्रः। नीचस्थायी नास्तगो वा न किंचित्पादं नूनं स्वत्रिकोणे ददाति॥' इति। तदिदमाह कविः-'उञ्चसंश्रयैरसूर्यगैः' इति च। एवं सति यस्य जन्मकाले पञ्चप्रभृतयो ग्रहाः स्वोञ्चस्थाः स एव तुङ्गो भवति। तदुक्तं कूटस्थीये-'सुखिनः प्रकृष्टकार्या राजप्रतिरूपकाश्च राजानः। एकद्वित्रिचतुर्भिर्जायन्तेऽतः परं दिव्याः॥' इति। तदिदमाह-पञ्चभिरिति ॥ 13 ॥
</details>
</div>

<details open><summary>विश्वास-प्रस्तुतिः</summary>

दिशः प्रसेदुर्मरुतो ववुः सुखाः प्रदक्षिणार्चिर्हविरग्निराददे ।  
बभूव सर्वं शुभशंसि तत्क्षणं भवो हि लोकाभ्युदयाय तादृशाम् ॥ १४॥
</details>
<details><summary>मूलम्</summary>

दिशः प्रसेदुर्मरुतो ववुः सुखाः प्रदक्षिणार्चिर्हविरग्निराददे ।  
बभूव सर्वं शुभशंसि तत्क्षणं भवो हि लोकाभ्युदयाय तादृशाम् ॥ १४॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/14.md">
<details><summary><h4>मल्लिनाथः ...{Loading}...</h4></summary>

दिश इति॥ तत्क्षणं तस्मिन्क्षणे। 'कालाध्वनोरत्यन्तसंयोगे द्वितीया' (पा.2।3।5)दिशः प्रसेदुः प्रसन्ना बभूवुः। मरुतो वाताः सुखा मनोहरा ववुः। अग्निः प्रदक्षिणार्चिः सन् हविराददे स्वीचकार । इत्थँ सर्वं शुभशंसि शुभसूचकं बभूव। तथा हि-तादृशां रघुप्रकाराणां भवो जन्म लोकाभ्युदयाय। भवतीति शेषः। ततो देवा अपि संतुष्टा इत्यर्थः। ॥ 14 ॥
</details>
</div>

<details open><summary>विश्वास-प्रस्तुतिः</summary>

अरिष्टशय्यां परितो विसारिणा सुजन्मनस्तस्य निजेन तेजसा ।  
निशीथदीपाः सहसा हतत्विषो बभूवुरालेख्यसमर्पिता इव ॥ १५॥
</details>
<details><summary>मूलम्</summary>

अरिष्टशय्यां परितो विसारिणा सुजन्मनस्तस्य निजेन तेजसा ।  
निशीथदीपाः सहसा हतत्विषो बभूवुरालेख्यसमर्पिता इव ॥ १५॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/15.md">
<details><summary><h4>मल्लिनाथः ...{Loading}...</h4></summary>

अरिष्टेति॥ 'अरिष्टं सूतिकागृहम्' इत्यमरः। अरिष्टे सूतिकागृहे शय्यां तल्पं परितः सर्वतः। 'अभितः परितः समयानिकषाप्रतियोगेऽपि'(वा.1422) इति द्वितीया। विसारिणा। सुजन्मनः शोभनोत्पत्तेः। 'जनुर्जननजन्मानि जनिरुत्पत्तिरुद्भवः' इत्यमरः। तस्य शिशोर्निजेन नैसर्गिकेण तेजसा सहसा हतत्विषः क्षीणकान्तयो निशीथदीपा अर्धरात्रप्रदीपाः 'अर्धरात्रनिशीथौद्वौ'इत्यमरः। आलेख्ये चित्रे समर्पिता इव बभूवुः। 'निशीथ'शब्दो दीपानां प्रभाधिक्यसंभावनार्थः॥ 15 ॥
</details>
</div>

<details open><summary>विश्वास-प्रस्तुतिः</summary>

जनाय शुद्धान्तचराय शंसते कुमारजन्मामृतसंमिताक्षरम् ।  
आदेयमासीत्त्रयमेव भूपतेः शशिप्रभं छत्रमुभे च चामरे ॥ १६॥
</details>
<details><summary>मूलम्</summary>

जनाय शुद्धान्तचराय शंसते कुमारजन्मामृतसंमिताक्षरम् ।  
आदेयमासीत्त्रयमेव भूपतेः शशिप्रभं छत्रमुभे च चामरे ॥ १६॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/16.md">
<details><summary><h4>मल्लिनाथः ...{Loading}...</h4></summary>

जनायेति॥ भूपतेर्दिलीपस्यामृतसंमिताक्षरममृतसमानाक्षरम्। 'सरूपसमसंमिताः' इत्याह दण्डी। कुमारजन्म पुत्रोत्पत्तिं शंसते कथयते शुद्धान्तचरायान्तःपुरचारिणे जनाय त्रयमेवादेयमासीत्। किं तत्? शशिप्रभमुज्ज्वलं छत्रम्। उभे चामरे च, छत्रादीनां राज्ञः प्रधानाङ्गत्वादिति भावः ॥ 16 ॥
</details>
</div>
<div caption="वेदभूमिपाठः" class="audioEmbed" src="https://archive.org/download/Raghuvamsha-mUlam-vedabhoomi.org/Raghuvamsha-Sarga03-17-30.mp3"></div>

<details open><summary>विश्वास-प्रस्तुतिः</summary>

निवातपद्मस्तिमितेन चक्षुषा नृपस्य कान्तं पिबतः सुताननम् ।  
महोदधेः पूर इवेन्दुदर्शनाद्गुरुः प्रहर्षः प्रबभूव नात्मनि ॥ १७॥
</details>
<details><summary>मूलम्</summary>

निवातपद्मस्तिमितेन चक्षुषा नृपस्य कान्तं पिबतः सुताननम् ।  
महोदधेः पूर इवेन्दुदर्शनाद्गुरुः प्रहर्षः प्रबभूव नात्मनि ॥ १७॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/17.md">
<details><summary><h4>मल्लिनाथः ...{Loading}...</h4></summary>

निवातेति॥ निवातो निर्वातप्रदेशः। 'निवातावाश्रयावातौ' इत्यमरः। तत्र यत्पद्मं तद्वत्स्तिमितेन निष्पन्देन चक्षुषा नेत्रेण कान्तं सुन्दरं सुताननं पुत्रमुखं पिबतस्तृष्णया पश्यतो नृपस्य गुरुरुत्कटः प्रहर्षः कर्ता इन्दुदर्शनाद्गुरुर्महोदधेः पूरो जलौघ इव आत्माने शरीरे न प्रबभूव स्थातुं न शशाक। अन्तर्न माति स्मेति यावत्। न ह्यल्पाधारेऽधिकं मीयत इति भावः। यद्वा,-हर्ष आत्मनि स्वस्मिन्विषये न प्रबभूव। आत्मानं नियन्तुं न शशाक। किंतु बहिर्निर्जगामेत्यर्थः॥ 17 ॥
</details>
</div>

<details open><summary>विश्वास-प्रस्तुतिः</summary>

स जातकर्मण्यखिले तपस्विना तपोवनादेत्य पुरोधसा कृते ।  
दिलीपसूनुर्मणिराकरोद्भवः प्रयुक्तसंस्कार इवाधिकं बभौ ॥ १८॥
</details>
<details><summary>मूलम्</summary>

स जातकर्मण्यखिले तपस्विना तपोवनादेत्य पुरोधसा कृते ।  
दिलीपसूनुर्मणिराकरोद्भवः प्रयुक्तसंस्कार इवाधिकं बभौ ॥ १८॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/18.md">
<details><summary><h4>मल्लिनाथः ...{Loading}...</h4></summary>

स इति॥ स दिलीपसूनुः। सपस्विना पुरोधसा पुरोहितेन। 'पुरोधास्तु पुरोहितः' इत्यमरः। वसिष्ठेन। तपस्वित्वात्तदनुष्ठितं कर्म सवीर्यं स्यादिति भावः। तपोवनादेत्यागत्य। अखिले समग्रे जातकर्मणि जातस्य कर्तव्यसंस्कारविशेषे कृते सति। प्रयुक्तः संस्कारः शाणोल्लेखनादिर्यस्य स तथोक्तः। आकरोद्भवः खनिप्रभवः। 'खनिः स्त्त्रियामाकरः स्यात्' इत्यमरः। मणिरिव। अधिकं बभौ। वसिष्ठमन्त्त्रप्रभावात्तेजिष्ठोऽभूदित्यर्थः। अत्र मनुः (2।29)-'प्राङ्नाभिवर्धनात्पुंसो जातकर्म विधीयते' इति ॥ 18 ॥
</details>
</div>

<details open><summary>विश्वास-प्रस्तुतिः</summary>

सुखश्रवा मङ्गलतूर्यनिस्वनाः प्रमोदनृत्यैः सह वारयोषिताम्।  
न केवलं सद्मनि मागधीपतेः पथि व्यजृम्भन्त दिवौकसामपि ॥१९॥
</details>
<details><summary>मूलम्</summary>

सुखश्रवा मङ्गलतूर्यनिस्वनाः प्रमोदनृत्यैः सह वारयोषिताम्।  
न केवलं सद्मनि मागधीपतेः पथि व्यजृम्भन्त दिवौकसामपि ॥१९॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/19.md">
<details><summary><h4>मल्लिनाथः ...{Loading}...</h4></summary>

सुखश्रवा इति॥ सुखः सुखकरः श्रवः श्रवणं येषां ते सुखश्रवाः। श्रुतिसुखा इत्यर्थः। मङ्गलतूर्यनिस्वना मङ्गलवाद्यध्वनयो वारयोषितां वेश्यानाम्। 'वारस्त्त्री गणिका वेश्या रूपाजीवा' इत्यमरः। प्रमोदनृत्यैर्हर्षनर्तनैः सह मागधीपतेर्दिलीपस्य सद्मनि केवलं गृह एव न व्यजृम्भन्त,किंतु द्यौरोको येषां ते दिवौकसो देवाः। पृषोदरादित्वात्साधुः,तेषां पथ्याऽऽकाशेऽपि व्यजृम्भन्त। तस्य देवांशत्वाद्देवोपकारित्वाञ्च देवदुन्दुभयोऽपि नेदुरिति भावः॥ 19 ॥
</details>
</div>

<details open><summary>विश्वास-प्रस्तुतिः</summary>

न संयतस्तस्य बभूव रक्षितुर्विसर्जयेद्यं सुतजन्महर्षितः ।  
ऋणाभिधानात्स्वयमेव केवलं तदा पितॄणां मुमुचे स बन्धनात् ॥ २०॥
</details>
<details><summary>मूलम्</summary>

न संयतस्तस्य बभूव रक्षितुर्विसर्जयेद्यं सुतजन्महर्षितः ।  
ऋणाभिधानात्स्वयमेव केवलं तदा पितॄणां मुमुचे स बन्धनात् ॥ २०॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/20.md">
<details><summary><h4>मल्लिनाथः ...{Loading}...</h4></summary>

नेति॥ रक्षितुः सम्यक्पालनशीलस्य तस्य दिलीपस्य। अत एव चौराद्यभावात्। संयतो बद्धो न बभूव नास्ति स्म। किं तेनात आह-विसर्जयेदिति॥ सुतजन्म हर्षितस्तोषितः सन्। यं बद्धं विसर्जयेद्विमोचयेत्। किंतु स राजा तदा पितॄणामृणाभिधानाद्बान्धनात् केवलमेकं यथा तथा। स्वयमेव। एक एवेत्यर्थः। 'केवलः कृत्स्न एकश्च केवलश्चावधीरितः' इति शाश्वतः। मुमुचे। कर्मकर्तरि लिट्। स्वयमेव मुक्त इत्यर्थः। अस्मिन्नर्थे-'एष वा अनृणो यः पुत्री' इति श्रुतिः प्रमाणम् ॥ 20 ॥
</details>
</div>

<details open><summary>विश्वास-प्रस्तुतिः</summary>

श्रुतस्य यायादयमन्तमर्भकः तथा परेषां युधि चेति पार्थिवः ।  
अवेक्ष्य धातोर्गमनार्थमर्थविच्चकार नाम्ना रघुमात्मसम्भवम् ॥ २१॥
</details>
<details><summary>मूलम्</summary>

श्रुतस्य यायादयमन्तमर्भकः तथा परेषां युधि चेति पार्थिवः ।  
अवेक्ष्य धातोर्गमनार्थमर्थविच्चकार नाम्ना रघुमात्मसम्भवम् ॥ २१॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/21.md">
<details><summary><h4>मल्लिनाथः ...{Loading}...</h4></summary>

श्रुतस्येति॥ अर्थविच्छब्दार्थज्ञः पार्थिवः पृथिवीश्वरो दिलीपः। अयमर्भको बालकः श्रुतस्य शास्त्त्रस्यान्तं पारं यायात्। तथा युधि परेषां शत्रूणामन्तं पारं च यायात्। यातुं शक्नुयादित्यर्थः। 'शकि लिङ् च'(पा.3।3।172)इति शक्यार्थे लिंङ्। इति होतोर्धातोः 'अधिवधिलधि गत्यर्थाः' इति लधिधातोर्गमनाख्यमर्थमर्थवित्त्वादवेक्ष्यालोच्च। आत्मसंभवं पुत्रं नाम्ना रघुं चकार। 'लङ्घिवं ह्योर्नलोपश्च'(वा.4798) इत्यप्रत्यये 'बलमूललघ्वलमङ्गुलीनां वा लो रत्वमापद्यते'(उ.सू.29) इति वैकल्पिके रेफादेशे रघुरिति रूपं सिद्धम्। अत्र शङ्खः-'आशौचे तु व्यतिक्रान्ते नामकर्म विधीयते' इति ॥ 21 ॥
</details>
</div>

<details open><summary>विश्वास-प्रस्तुतिः</summary>

पितुः प्रयत्नात्स समग्रसंपदः शुभैः शरीरावयवैर्दिने दिने ।  
पुपोष वृद्धिं हरिदश्वदीधितेरनुप्रवेशादिव बालचन्द्रमाः ॥ २२॥
</details>
<details><summary>मूलम्</summary>

पितुः प्रयत्नात्स समग्रसंपदः शुभैः शरीरावयवैर्दिने दिने ।  
पुपोष वृद्धिं हरिदश्वदीधितेरनुप्रवेशादिव बालचन्द्रमाः ॥ २२॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/22.md">
<details><summary><h4>मल्लिनाथः ...{Loading}...</h4></summary>

पितुरिति॥ स रघुः समग्रसंपदः पूर्णलक्ष्मीकस्य पितुर्दिलीपस्य प्रयत्नाच्छुभैर्मनोहरैः शरीरावयवैः। हरिदश्वदीधितेः सूर्यस्य रश्मेः। 'भास्वद्विवस्वत्सप्ताश्वहरिदश्वोष्णरश्मयः' इत्यमरः। अनुप्रवेशाद्बालचन्द्रमा इव। दिने दिने प्रतिदिनम्। 'नित्यवीप्सयोः'(पा.8।1।4) इति द्विर्वचनम्। वृद्धिं पुपोष। अत्र वराहसंहितावचनम्-'सलिलमये शशिनि रवेर्दीधितयो मूर्च्छितास्तमोनैशम्। क्षपयन्ति दर्पणोदरनिहिता इव मन्दिरस्यान्तः॥' इति ॥ 22 ॥
</details>
</div>

<details open><summary>विश्वास-प्रस्तुतिः</summary>

उमावृषाङ्कौ शरजन्मना यथा यथा जयन्तेन शचीपुरन्दरौ ।  
तथा नृपः सा च सुतेन मागधी ननन्दतुस्तत्सदृशेन तत्समौ ॥ २३॥
</details>
<details><summary>मूलम्</summary>

उमावृषाङ्कौ शरजन्मना यथा यथा जयन्तेन शचीपुरन्दरौ ।  
तथा नृपः सा च सुतेन मागधी ननन्दतुस्तत्सदृशेन तत्समौ ॥ २३॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/23.md">
<details><summary><h4>मल्लिनाथः ...{Loading}...</h4></summary>

उमेति॥ उमावृषाङ्कौ पार्वती-वृषभध्वजौ शरजन्मना कार्तिकेयेन। 'कार्तिकेयो महासेनः शरजन्मा षडाननः' इत्यमरः। यथा ननन्दतुः। शचीपुरंदरौ जयन्तेन जयन्ताख्येन सुतेन। 'जयन्तः पाकशासनिः' इत्यमरः। यथा ननन्दतुः। तथा तत्समौ ताभ्यामुमान्वृषाङ्काभ्यां शची-पुरंदराभ्यां च समौ समानौ सा मागधी नृपश्च तत्सदृशेन ताभ्यां कुमार-जयन्ताभ्यां सदृशेन सुतेन ननन्दतुः। मागधी प्रग्व्याख्याता ॥ 23 ॥
</details>
</div>

<details open><summary>विश्वास-प्रस्तुतिः</summary>

रथाङ्कनाम्नोरिव भावबन्धनं बभूव यत्प्रेम परस्पराश्रयम् ।  
विभक्तमप्येकसुतेन तत्तयोः परस्परस्योपरि पर्यचीयत ॥ २४॥
</details>
<details><summary>मूलम्</summary>

रथाङ्कनाम्नोरिव भावबन्धनं बभूव यत्प्रेम परस्पराश्रयम् ।  
विभक्तमप्येकसुतेन तत्तयोः परस्परस्योपरि पर्यचीयत ॥ २४॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/24.md">
<details><summary><h4>मल्लिनाथः ...{Loading}...</h4></summary>

रथाङ्गेति॥ रथाङ्गनाम्नी च रथाङ्गनामा च रथाङ्गनामानो चक्रवाकौ। 'पुमान्स्त्रिया'(पा.1।2।67)इत्येकशेषः। तयोरिव तयोर्दपत्योर्भावबन्धनं हृदयाकर्षकं परस्पराश्रयमन्योन्यविषयं यत्प्रेम बभूव तदेकेन केवलेन ताभ्यामन्येन वा। 'एके मुख्यान्यकेवलाः' इत्यमरः। सुतेन विभक्तमपि कृतविभागमपि परस्परस्योपरि पर्यचीयत ववृधे। कर्मकर्तरि लिट्। अकृत्रिमत्वात्स्वयमेवोपचितमित्यर्थः। यदेकाधारं वस्तु तदाधारद्वये विभज्यमानं हीयते। अत्र तु तयोः प्रागेकैककर्तृकमेकैकविषयं प्रेम संप्रति द्वितीयविषयलामेऽपि नाहीयत,प्रत्युतोपचितमेवाभूदिति भावः ॥ 24 ॥
</details>
</div>

<details open><summary>विश्वास-प्रस्तुतिः</summary>

उवाच धात्र्या प्रथमोदितं वचो ययौ तदीयामवलम्ब्य चाङ्गुलिम् ।  
अभूच्च नम्रः प्रणिपातशिक्षया पितुर्मुदं तेन ततान सोऽर्भकः ॥ २५॥
</details>
<details><summary>मूलम्</summary>

उवाच धात्र्या प्रथमोदितं वचो ययौ तदीयामवलम्ब्य चाङ्गुलिम् ।  
अभूच्च नम्रः प्रणिपातशिक्षया पितुर्मुदं तेन ततान सोऽर्भकः ॥ २५॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/25.md">
<details><summary><h4>मल्लिनाथः ...{Loading}...</h4></summary>

उवाचेति॥ सोऽर्भकः शिशुः। 'पोतः पाकोऽर्भको डिम्भः पृथुकः शावकः शिशुः' इत्यमरः। धात्र्योपमात्रा। 'छात्रीजनन्यामलकीवसुमत्युपमातृषु' इति विश्वः। प्रथममुदितमुपदिष्टं वच उवाच। तदीयामङ्गुलिमवलम्ब्य ययौ च। प्रणिपातस्य शिक्षयोपदेशेन नम्रोऽभूञ्च। इति यत्तेन पितुर्मुदं ततान ॥ 25 ॥
</details>
</div>

<details open><summary>विश्वास-प्रस्तुतिः</summary>

तमङ्कमारोप्य शरीरयोगजैः सुखैर्निषिञ्चन्तमिवामृतं त्वचि ।  
उपान्तसंमीलितलोचनो नृपश्चिरात्सुतस्पर्शरसज्ञतां ययौ ॥ २६॥
</details>
<details><summary>मूलम्</summary>

तमङ्कमारोप्य शरीरयोगजैः सुखैर्निषिञ्चन्तमिवामृतं त्वचि ।  
उपान्तसंमीलितलोचनो नृपश्चिरात्सुतस्पर्शरसज्ञतां ययौ ॥ २६॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/26.md">
<details><summary><h4>मल्लिनाथः ...{Loading}...</h4></summary>

तमिति॥ शरीरयोगजैः सुखैस्त्वचि त्वगिन्द्रियेऽमृतं निषिञ्चन्तं वर्षन्तमिव तं पुत्रमङ्कमारोप्य मुदाविर्भावादुपान्तयोः प्रान्तयोः संमीलितलोचनः सन्। नृपश्चिरात्सुतस्पर्शरसज्ञतां ययौ। रसः स्वादः॥ 26 ॥
</details>
</div>

<details open><summary>विश्वास-प्रस्तुतिः</summary>

अमंस्त चानेन परार्ध्यजन्मना स्थितेरभेत्ता स्थितिमन्तमन्वयम् ।  
स्वमूर्तिभेदेन गुणाग्र्यवर्तिना पतिः प्रजानामिव सर्गमात्मनः ॥ २७॥
</details>
<details><summary>मूलम्</summary>

अमंस्त चानेन परार्ध्यजन्मना स्थितेरभेत्ता स्थितिमन्तमन्वयम् ।  
स्वमूर्तिभेदेन गुणाग्र्यवर्तिना पतिः प्रजानामिव सर्गमात्मनः ॥ २७॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/27.md">
<details><summary><h4>मल्लिनाथः ...{Loading}...</h4></summary>

अमंस्तेति॥ स्थितेरभेत्ता मर्यादापालकः स नृपः परार्ध्यजन्मनोत्कृष्टजन्मनाऽनेन रघुणाऽन्वयं वंशम्। प्रजानां पतिर्ब्रह्मा। गुणाः स्त्त्वादयः। तेष्वग्र्येण मुख्येन सत्त्वेन वर्तते व्याप्रियत इति गुणाग्र्यवर्ती। तेन स्वस्य मूर्तिभेदेनावतारविशेषेण विष्णुनाऽऽत्मनः सर्गं सृष्टिमिव। स्थितिमन्तं प्रतिष्ठावन्तममंस्त मन्यते स्म। मन्यतेरनुदात्तत्वादिट्प्रतिषेधः। अत्रोपमानोपमेययोरितरेतरविशेषणानीतरेतरत्र योज्यानि। तत्र रघुपक्षे,- गुणा विद्याविनयादयः। 'गुणोऽप्रधाने रूपादौ मौर्व्या सूदे वृकोदरे। स्तम्बे सत्त्वादिसंध्यादिविद्यादिहरितादिषु॥' इति विश्वः। शेषं सुगमम् ॥ 27 ॥
</details>
</div>

<details open><summary>विश्वास-प्रस्तुतिः</summary>

स वृत्तचूलश्चलकाकपक्षकैरमात्यपुत्रैः सवयोभिरन्वितः ।  
लिपेर्यथावद्ग्रहणेन वाङ्मयं नदीमुखेनेव समुद्रमाविशत् ॥ २८॥
</details>
<details><summary>मूलम्</summary>

स वृत्तचूलश्चलकाकपक्षकैरमात्यपुत्रैः सवयोभिरन्वितः ।  
लिपेर्यथावद्ग्रहणेन वाङ्मयं नदीमुखेनेव समुद्रमाविशत् ॥ २८॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/28.md">
<details><summary><h4>मल्लिनाथः ...{Loading}...</h4></summary>

स इति॥ 'चूडाकर्म द्विजातीनां सर्वेषामेव धर्मतः। प्रथमेऽब्दे तृतीये वा कर्तव्यं श्रुतिचोदनात्॥' (2।34) इति मनुस्मरणात्तृतीये वर्षे वृत्तचूलो निष्पन्नचूडाकर्मा सन्। डलयोरभेदः। स रघुः। 'प्राप्ते तु पञ्चमे वर्षे विद्यारम्भं च कारयेत्' इति वचनात्पञ्चमे वर्षे चलकाकपक्षकैश्चञ्चलशिखण्डकैः। 'बालानां तु शिखा प्रोक्ता काकपक्षः शिखण्डकः' इति हलायुधः। सवयोभिः स्निग्धैः। 'वयस्यः स्निग्धः सवयाः' इत्यमरः। अमात्यपुत्रैरन्वितः सन्। लिपेः पञ्चाशद्वर्णात्मिकाया मातृकाया यथावद्ग्रहणेन सम्यग्बोधेनोपायभूतेन वाङ्मयं शब्दजातम्। नद्यामुखं द्वारम्। 'मुखं तु वदने मुख्यारम्भे द्वाराभ्युपाययोः' इति यादवः। तेन कश्चिन्मकरादिः समुद्रमिव। आविशत् प्रविष्टः। ज्ञातवानित्यर्थः॥ 28 ॥
</details>
</div>

<details open><summary>विश्वास-प्रस्तुतिः</summary>

अथोपनीतं विधिवद्विपश्चितो विनिन्युरेनं गुरवो गुरुप्रियम् ।  
अवन्ध्ययत्नाश्च बभूवुरत्र ते क्रिया हि वस्तूपहिता प्रसीदति ॥ २९॥
</details>
<details><summary>मूलम्</summary>

अथोपनीतं विधिवद्विपश्चितो विनिन्युरेनं गुरवो गुरुप्रियम् ।  
अवन्ध्ययत्नाश्च बभूवुरत्र ते क्रिया हि वस्तूपहिता प्रसीदति ॥ २९॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/29.md">
<details><summary><h4>मल्लिनाथः ...{Loading}...</h4></summary>

अथेति॥ 'गर्भाष्टमेऽब्दे कुर्वीत ब्राह्मणस्योपनायनम्। गर्भादेकादशे राज्ञो गर्भाञ्च द्वादशे विशः॥' (2।36) इति मनुस्मरणात्। अथ गर्भैकादशेऽब्दे विधिवदुपनीतं गुरुप्रियमेनं रघुं विपश्चितो विद्वांसो गुरवो विनिन्युः शिक्षितवन्तः। ते गुरवोऽत्रास्मिन्रघौ अवन्ध्ययत्नाश्च बभूवुः। तथा हि-क्रिया शिक्षा। 'क्रिया तु निष्कृतौ शिक्षाचिकित्सोपायकर्मसु' इति यादवः। वस्तुनि पात्रभूत उपहिता प्रयुक्ता प्रसीदति फलति। 'क्रिया हि द्रव्यं विनयति नाद्रव्यम्' इति कौटिल्यः ॥ 29 ॥
</details>
</div>

<details open><summary>विश्वास-प्रस्तुतिः</summary>

धियः समग्रैः स गुणैरुदारधीः क्रमाच्चतस्रश्चतुरर्णवोपमाः ।  
ततार विद्याः पवनातिपातिभिर्दिशो हरिद्भिर्हरितामिवेश्वरः ॥ ३०॥
</details>
<details><summary>मूलम्</summary>

धियः समग्रैः स गुणैरुदारधीः क्रमाच्चतस्रश्चतुरर्णवोपमाः ।  
ततार विद्याः पवनातिपातिभिर्दिशो हरिद्भिर्हरितामिवेश्वरः ॥ ३०॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/30.md">
<details><summary><h4>मल्लिनाथः ...{Loading}...</h4></summary>

धिय इति॥ अत्र कामन्दकः-'शुश्रूषा श्रवणं चैव ग्रहणं धारणं तथा। ऊहापोहोऽर्थविज्ञानं तत्त्वज्ञानं च धीगुणाः॥' इति। 'आन्वीक्षिकी त्रयी वार्ता दण्डनीतिश्च शाश्वती। एता विद्याश्चतस्रस्तु लोकसंस्थितिहेतवः॥' इति च। उदारधीरुत्कृष्टबुद्धिः स रघुः समग्रैर्धियो गुणैः। चत्वारोऽर्णवा उपमा यासां ताश्चतुरर्णवोपमाः। 'तद्धितार्थोत्तरपदसमाहारे च' (पा.2।1।41) इत्युत्तरपदसमासः। चतस्रो विद्याः। हरितां दिशामीश्वरः सूर्यः पवनातिपातिभिर्हरिद्भिर्निजाश्वैः। 'हरित्ककुभि वर्णे च तृणवाजिविशेषयोः' इति विश्वः। चतस्रो दिश इव। क्रमात्ततार। चतुरर्णवोपमत्वं दिशामपि द्रष्टव्यम् ॥ 30 ॥
</details>
</div>
<div caption="वेदभूमिपाठः" class="audioEmbed" src="https://archive.org/download/Raghuvamsha-mUlam-vedabhoomi.org/Raghuvamsha-Sarga03-31-40.mp3"></div>

<details open><summary>विश्वास-प्रस्तुतिः</summary>

त्वचं च मेध्यां परिधाय रौरवीमशिक्षतास्त्रं पितुरेव मन्त्रवत् ।  
न केवलं तद्गुरुरेकपार्थिवः क्षितावभूदेकधनुर्धरोऽपि सः ॥ ३१॥
</details>
<details><summary>मूलम्</summary>

त्वचं च मेध्यां परिधाय रौरवीमशिक्षतास्त्रं पितुरेव मन्त्रवत् ।  
न केवलं तद्गुरुरेकपार्थिवः क्षितावभूदेकधनुर्धरोऽपि सः ॥ ३१॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/31.md">
<details><summary><h4>मल्लिनाथः ...{Loading}...</h4></summary>

त्वचमिति॥ स रघुः। 'कार्ष्णरौरवबास्तानि चर्माणि ब्रह्मचारिणः। वसीरन्नानुपूर्व्येण शाणक्षौमादिकानि च॥' (2।41) इति मनुस्मरणान्मेध्यां शुद्धां रौरवीं रुरुसंबन्धिनीम्। 'रुरुर्महाकृष्णसारः' इति यादवः। त्वचं चर्म परिधाय वसित्वा मन्त्त्रवत् समन्त्त्रकमस्त्त्रमाग्नेयादिकं पितुरेवोपाध्यायादशिक्षताऽभ्यस्तवान्। 'आख्यातोपयोगे'(पा.1429) इत्यपादानसंज्ञा। पितुरेवेत्यवधारणमुपपादयति-नेति॥ तद्गुरुरेकोऽद्वितीयः पार्थिवः केवलं पृथिवीश्वर एव नाभूत्,किंतु क्षितौ स दिलीप एको धनुर्धरोऽप्यभूत् ॥ 31 ॥
</details>
</div>

<details open><summary>विश्वास-प्रस्तुतिः</summary>

महोक्षतां वत्सतरः स्पृशन्निव द्विपेन्द्रभावं कलभः श्रयन्निव ।  
रघुः क्रमाद्यौवनभिन्नशैशवः पुपोष गाम्भीर्यमनोहरं वपुः ॥ ३२॥
</details>
<details><summary>मूलम्</summary>

महोक्षतां वत्सतरः स्पृशन्निव द्विपेन्द्रभावं कलभः श्रयन्निव ।  
रघुः क्रमाद्यौवनभिन्नशैशवः पुपोष गाम्भीर्यमनोहरं वपुः ॥ ३२॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/32.md">
<details><summary><h4>मल्लिनाथः ...{Loading}...</h4></summary>

महोक्षतामिति॥ रघुः क्रमाद्यौवनेन भिन्नशैशवो निरस्तशिशुभावः सन्। महानुक्षा महोक्षो महर्षभः। 'अचतुर-' (पा.5।4।77) आदिसूत्रेण निपातनादकारान्तत्वम्,तस्य भावस्तत्ता। तां स्पृशन्गच्छन् वत्सतरो दम्य इव।'दम्यवत्सतरौ समौ' इत्यमरः। द्विपेन्द्रभावं महागजत्वं श्रयन्व्रजन् कलभः करिपोत इव। गाम्भीर्येणाचापलेन मनोहरं वपुः पुपोष॥ 32 ॥
</details>
</div>

<details open><summary>विश्वास-प्रस्तुतिः</summary>

अथास्य गोदानविधेरनन्तरं विवाहदीक्षां निरवर्तयद्गुरुः ।  
नरेन्द्रकन्यास्तमवाप्य सत्पतिं तमोनुदं दक्षसुता इवाबभुः ॥ ३३॥
</details>
<details><summary>मूलम्</summary>

अथास्य गोदानविधेरनन्तरं विवाहदीक्षां निरवर्तयद्गुरुः ।  
नरेन्द्रकन्यास्तमवाप्य सत्पतिं तमोनुदं दक्षसुता इवाबभुः ॥ ३३॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/33.md">
<details><summary><h4>मल्लिनाथः ...{Loading}...</h4></summary>

अथेति॥ 'गौर्नादित्ये बलीवर्दे क्रतुभेदर्षिभेदयोः। स्त्त्री तु स्याद्दिशि भारत्यां भूमौ च सुरभावपि॥ पुंस्त्त्रियोः स्वर्गवज्राम्बुरश्मिदृग्बाणलोमसु॥' इति केशवः। गावो लोमानि केशा दीयन्ते खण्ड्यन्तेऽस्मिन्निति व्युत्पत्त्या गोदानं नाम ब्राह्मणादीनां षोडशादिषु वर्षेषु कर्तव्यं केशान्ताख्यं कर्मोच्यते। तदुक्तं मनुना(2।65)-'केशान्तः षोडशे वर्षे ब्राह्मणस्य विधीयते। राजन्यबन्धोर्द्वाविंशे वैश्यस्य द्व्यधिके ततः॥' इति। अथ गुरुः पिता। 'गुरू गीष्पतिपित्राद्यौ' इत्यमरः। अस्य गोदानविधेरनन्तरं विवाहदीक्षां निरवर्तयत्। कृतवानित्यर्थः। अथ नरेन्द्रकन्यास्तं रघुम्। दक्षस्य सुता रोहिण्यादयस्तमोनुदं चन्द्रमिव। 'तमोनुदोऽग्निचन्द्रार्काः' इति विश्वः। सत्पतिमवाप्त्याबभुः। रघुरपि तमोनुत्। अत्र मनुः(3।2)-'वेदानधीत्य वेदौ वा वेदं वापि यथाक्रमम्। अविप्लुतब्रह्मचर्ये गृहस्थाश्रममाविशेत्॥' इति॥ 33 ॥
</details>
</div>

<details open><summary>विश्वास-प्रस्तुतिः</summary>

युवा युगव्यायतबाहुरंसलः कवाटवक्षाः परिणद्धकंधरः ।  
वपुःप्रकर्षादजयद्गुरुं रघुस्तथापि नीचैर्विनयाददृश्यत ॥ ३४॥
</details>
<details><summary>मूलम्</summary>

युवा युगव्यायतबाहुरंसलः कवाटवक्षाः परिणद्धकंधरः ।  
वपुःप्रकर्षादजयद्गुरुं रघुस्तथापि नीचैर्विनयाददृश्यत ॥ ३४॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/34.md">
<details><summary><h4>मल्लिनाथः ...{Loading}...</h4></summary>

युवति॥ युवा। युगो नाम धुर्यस्कन्धगः सच्छिद्रप्रान्तो यानाङ्गभूतो दारुविशेषः। 'यानाद्यङ्गे युगः पुंसि युगं युग्मे कृतादिषु' इत्यमरः। युगवद्व्यायतौ दीर्घौ बाहू यस्य सः। अंसावस्य स्त इत्यंसलो बलवान्। मांसलश्चेति वृत्तिकारः। 'बलवान्मांसलोंऽसलः' इत्यमरः। 'वत्सांसाभ्यां कामबले'(पा.5।2।98) इति लच्प्रत्ययः। कपाटवक्षाः परिणद्धकंधरो विशालग्रीवः। 'परिणाहो विशालता' इत्यमरः। रघुर्वपुषः प्रकर्षादाधिक्याद्यौवनकृताद्गुरुं पितरमजयत्। तथापि विनयान्नम्रत्वेन नीचैरल्पकोऽदृश्यत॥ अनौद्धत्यं च विवक्षितम्॥ 34 ॥
</details>
</div>

<details open><summary>विश्वास-प्रस्तुतिः</summary>

ततः प्रजानां चिरमात्मना धृतां नितान्तगुर्वीं लघयिष्यता धुरम् ।  
निसर्गसंस्कारविनीत इत्यसौ नृपेण चक्रे युवराजशब्दभाक् ॥ ३५॥
</details>
<details><summary>मूलम्</summary>

ततः प्रजानां चिरमात्मना धृतां नितान्तगुर्वीं लघयिष्यता धुरम् ।  
निसर्गसंस्कारविनीत इत्यसौ नृपेण चक्रे युवराजशब्दभाक् ॥ ३५॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/35.md">
<details><summary><h4>मल्लिनाथः ...{Loading}...</h4></summary>

तत इति॥ तत आत्मना चिरं धृतां नितान्तगुर्वीम्। 'वोतो गुणवचनात्'(पा.4।1।44) इति ङीष्। प्रजानां धुरं पालनप्रयासं लघयिष्यता लघुं करिष्यता। 'तत्करोति तदाचष्टे'(ग.204) इति लघुशब्दाण्णिच्। ततो 'लृटः सद्वा'(पा.3।3।18) इति शतृप्रत्ययः। नृपेण दिलीपेन। असौ रघुर्निसर्गेण स्वभावेन संस्कारेण शास्त्त्राभ्यासजनितवासनया च विनीतो नम्र इति हेतोः। युवराज इति शब्दं भजतीति तथोक्तः। 'भजो ण्विः'(पा.3।2।62) इति ण्विप्रत्ययः। चक्रे कृतः। 'द्विविधो विनयः स्वाभाविकः कृत्रिमश्च' इति कौटिल्यः। तदुभयसंपन्नत्वात्पुत्रं युवराजं चकारेत्यर्थः। अत्र कामन्दकः-'विनीयोपग्रहान्भूत्यै कुर्वीत नृपतिः सुतान्। अविनीतकुमारं हि कुलमाशु विशीर्यते ॥ विनीतमौरसं पुत्रं यौवराज्येऽभिषेचयेत्॥' इति ॥ 35 ॥
</details>
</div>

<details open><summary>विश्वास-प्रस्तुतिः</summary>

नरेन्द्रमूलायतनादनन्तरं तदास्पदं श्रीर्युवराजसंज्ञितम् ।  
अगच्छदंशेन गुणाभिलाषिणी नवावतारं कमलादिवोत्पलम् ॥ ३६॥
</details>
<details><summary>मूलम्</summary>

नरेन्द्रमूलायतनादनन्तरं तदास्पदं श्रीर्युवराजसंज्ञितम् ।  
अगच्छदंशेन गुणाभिलाषिणी नवावतारं कमलादिवोत्पलम् ॥ ३६॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/36.md">
<details><summary><h4>मल्लिनाथः ...{Loading}...</h4></summary>

नरेन्द्रेति॥ गुणान्विनयादीन्सौरभ्यादींश्चाभिलषतीति गुणाभिलाषिणी श्री राज्यलक्ष्मीः पद्माश्रया च नरेन्द्रो दिलीप एव मूलायतनं प्रधानस्थानं तस्मात्। अपादानात्। अनन्तरं संनिहितम्। 'युवराज' इति संज्ञास्य संजाता युवराजसंज्ञितम्। तारकादित्वातच्प्रत्ययः। आत्मनः पदं स्थानमास्पदम्। 'आस्पदं प्रतिष्ठायाम्'(पा.6।1।146) इति निपातः। स रघुरित्यास्पदं तदास्पदम्। कमलाञ्चिरोत्पन्नवावतारमचिरोत्पन्नमुत्पलमिव। अंशेनागच्छत्। स्रियो हि यूनि रज्यन्त इति भावः ॥ 36 ॥
</details>
</div>

<details open><summary>विश्वास-प्रस्तुतिः</summary>

विभावसुः सारथिनेव वायुना घनव्यपायेन गभस्थिमानिव ।  
बभूव तेनातितरां सुदुःसहः कटप्रभेदेन करीव पार्थिवः ॥ ३७॥
</details>
<details><summary>मूलम्</summary>

विभावसुः सारथिनेव वायुना घनव्यपायेन गभस्थिमानिव ।  
बभूव तेनातितरां सुदुःसहः कटप्रभेदेन करीव पार्थिवः ॥ ३७॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/37.md">
<details><summary><h4>मल्लिनाथः ...{Loading}...</h4></summary>

विभावसुरिति॥ सारथिना सहायभूतेन। एतद्विशेषणमुत्तरवाक्येष्वप्यनुषञ्जनीयम्। वायुना वाभावसुर्वह्रिरिव। 'सूर्यवर्नी विभावसू' इत्यमरः। घनव्यपायेन शरत्समयेन सारथिना गभस्तिमान् सूर्य इव। कटो गण्डः। 'गण्डः कटो मदोदानम्' इत्यमरः। तस्य प्रभेदः स्फुटनम्। मदोदय इत्यर्थः। तेन करीव। पार्थिवो दिलीपः। तेन रघुणाऽतितरामत्यन्तं सुदुःसहः सुष्ठ्वसह्यो बभूव ॥ 37 ॥
</details>
</div>

<details open><summary>विश्वास-प्रस्तुतिः</summary>

नियुज्य तं होमतुरंगरक्षणे धनुर्धरं राजसुतैरनुद्रुतम् ।  
अपूर्णमेकेन शतक्रतूपमः शतं क्रतूनामपविघ्नमाप सः ॥ ३८॥
</details>
<details><summary>मूलम्</summary>

नियुज्य तं होमतुरंगरक्षणे धनुर्धरं राजसुतैरनुद्रुतम् ।  
अपूर्णमेकेन शतक्रतूपमः शतं क्रतूनामपविघ्नमाप सः ॥ ३८॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/38.md">
<details><summary><h4>मल्लिनाथः ...{Loading}...</h4></summary>

नियुज्येति॥ शतक्रतुरिन्द्र उपमा यस्य स शतक्रतूपमः स दिलीपः। 'शतं वै तुल्या राजपुत्रा देवा आशापालाः' इत्यादिश्रुत्या। राजसुतैरनुद्रुतमनुगतं धनुर्धरं तं रघुं होमतुरंगाणां रक्षणे नियुज्य। एकेन क्रतुनाऽपूर्णमेकोनं क्रतूनामश्वमेधानां शतमपविघ्नमपगतविघ्नं यथा तथाऽऽप ॥ 38 ॥
</details>
</div>

<details open><summary>विश्वास-प्रस्तुतिः</summary>

ततः परं तेन मखाय यज्वना तुरंगमुत्सृष्टमनर्गलं पुनः ।  
धनुर्भृतामग्रत एव रक्षिणां जहार शक्रः किल गूढविग्रहः ॥ ३९॥
</details>
<details><summary>मूलम्</summary>

ततः परं तेन मखाय यज्वना तुरंगमुत्सृष्टमनर्गलं पुनः ।  
धनुर्भृतामग्रत एव रक्षिणां जहार शक्रः किल गूढविग्रहः ॥ ३९॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/39.md">
<details><summary><h4>मल्लिनाथः ...{Loading}...</h4></summary>

तत इति॥ ततः परमेकोनशतक्रतुप्राप्त्यनन्तरं यज्वना विधिनेष्टवता तेन दिलीपेन पुनः पुनरपि मखाय मखं कर्तुम्। 'क्रियार्थोपपदस्य-'(पा.2।3।14)इत्यादिना चतुर्थी। उत्सृष्टं मुक्तमनर्गलमप्रतिबन्धम्। अव्याहतस्वैरगतिमित्यर्थः। 'अपर्यावर्तयन्तोऽश्वमनुचरन्ति' इत्यापस्तम्बस्मरणात्। तुरंगं धनुर्भृतां रक्षिणां रक्षकाणामग्रत एव शक्रो गूढविग्रहः सन्। जहार किल। 'किल' इत्यैतिह्ये ॥ 39 ॥
</details>
</div>

<details open><summary>विश्वास-प्रस्तुतिः</summary>

विषादलुप्तप्रतिपत्ति विस्मितं कुमारसैन्यं सपदि स्थितं च तत् ।  
वसिष्ठधेनुश्च यदॄच्छयागता श्रुतप्रभावा ददृशेऽथ नन्दिनी ॥ ४०॥
</details>
<details><summary>मूलम्</summary>

विषादलुप्तप्रतिपत्ति विस्मितं कुमारसैन्यं सपदि स्थितं च तत् ।  
वसिष्ठधेनुश्च यदॄच्छयागता श्रुतप्रभावा ददृशेऽथ नन्दिनी ॥ ४०॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/40.md">
<details><summary><h4>मल्लिनाथः ...{Loading}...</h4></summary>

विषादेति॥ तत् कुमारस्य सैन्यं सेना सपदि। विषाद इष्टनाशकृतो मनोभङ्गः। तदुक्तम्-'विषादश्चेतसो भङ्ग उपायाभावनाशयोः' इति। तेन लुप्ता प्रतिपत्तिः कर्तव्यज्ञानं यस्य तत्तथोक्तम्। विस्मितमश्वनाशस्याकस्मिकत्वादाश्चर्याविष्टं सत्। स्थितं तस्थौ। अथ श्रुतप्रभावा यदृच्छया स्वेच्छयागता। रघोः स्वप्रसादलब्धत्वादनुजिघृक्षयेति भावः। नन्दिनी नाम वसिष्ठधेनुश्च ददृशे। द्वौ चकारावविलम्बसूचकौ ॥ 40 ॥
</details>
</div>
<div caption="वेदभूमिपाठः" class="audioEmbed" src="https://archive.org/download/Raghuvamsha-mUlam-vedabhoomi.org/Raghuvamsha-Sarga03-41-50.mp3"></div>

<details open><summary>विश्वास-प्रस्तुतिः</summary>

तदङ्कनिस्यन्दनजलेन लोचने प्रमृज्य पुण्येन पुरस्कृतः सताम् ।  
अतीन्द्रियेष्वप्युपपन्नदर्शनो बभूव भावेषु दिलीपनन्दनः ॥ ४१॥
</details>
<details><summary>मूलम्</summary>

तदङ्कनिस्यन्दनजलेन लोचने प्रमृज्य पुण्येन पुरस्कृतः सताम् ।  
अतीन्द्रियेष्वप्युपपन्नदर्शनो बभूव भावेषु दिलीपनन्दनः ॥ ४१॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/41.md">
<details><summary><h4>मल्लिनाथः ...{Loading}...</h4></summary>

तदिति॥ सतां पुरस्कृतः पूजितो दिलीपनन्दनो रघुः पुण्येन तस्या नन्दिन्या यदङ्गं तस्य निस्यन्दो द्रवः स एव जलम्। मूत्रमित्यर्थः। तेन लोचने प्रमृज्य शोधयित्वा। अतीन्द्रियेष्विन्द्रियाण्यतिक्रान्तेषु। 'अत्यादयः क्रान्ताद्यर्थे द्वितीयया' (वा.1336) इति समासः। द्विगुप्राप्तापन्नालंपूर्वगतिसमासेषु परवल्लिङ्गताप्रतिषेधाद्विशेष्यनिघ्नत्वम्। भावेष्वपि वस्तुषूपपन्नदर्शनः संपन्नसाक्षात्कारशक्तिर्बभूव ॥ 41 ॥
</details>
</div>

<details open><summary>विश्वास-प्रस्तुतिः</summary>

स पूर्वतः पर्वतपक्षशातनं ददर्श देवं नरदेवसंभवः ।  
पुनः पुनः सूतनिषिद्धचापलं हरन्तमश्वं रथरश्मिसंयुतम् ॥ ४२॥
</details>
<details><summary>मूलम्</summary>

स पूर्वतः पर्वतपक्षशातनं ददर्श देवं नरदेवसंभवः ।  
पुनः पुनः सूतनिषिद्धचापलं हरन्तमश्वं रथरश्मिसंयुतम् ॥ ४२॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/42.md">
<details><summary><h4>मल्लिनाथः ...{Loading}...</h4></summary>

स इति॥ नरदेवसंभवः स रघुः पुनः पुनः सूतेन निषिद्धचापलं निवारितौद्धत्यं रथस्य रश्मिभिः प्रग्रहैः। 'किरणप्रग्रहौ रश्मी' इत्यमरः। संयतं बद्धमश्वं हरन्तं पर्वतपक्षाणां शातनं छेदकं देवमिन्द्रं पूर्वतः पूर्वस्यां दिशि ददर्श ॥ 42 ॥
</details>
</div>

<details open><summary>विश्वास-प्रस्तुतिः</summary>

शतैस्तमक्ष्णामनिमेषवृत्तिभिर्हरिं विदित्वा हरिभिश्च वाजिभिः ।  
अवोचदेनं गगनस्पृशा रघुः स्वरेण धीरेण निवर्तयन्निव ॥ ४३॥
</details>
<details><summary>मूलम्</summary>

शतैस्तमक्ष्णामनिमेषवृत्तिभिर्हरिं विदित्वा हरिभिश्च वाजिभिः ।  
अवोचदेनं गगनस्पृशा रघुः स्वरेण धीरेण निवर्तयन्निव ॥ ४३॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/43.md">
<details><summary><h4>मल्लिनाथः ...{Loading}...</h4></summary>

शतैरिति॥ रघुस्तमश्वहर्तारमनिमेषवृत्तिभिर्निमेषव्यापारशून्यैरक्ष्णां शतैर्हरिभिर्हरिद्वर्णैः। 'हरिर्वाच्यवदाख्यातो हरित्कपिलवर्णयोः' इति विश्वः। वाजिभिरश्वैश्च हरिमिन्द्रं विदित्वा। 'हरिर्वातार्कचन्द्रेन्द्रयमोपेन्द्रमरीचिषु' इति विश्वः। एनमिन्द्रं गगनस्पृशा व्योमव्यापिना धीरेण गभीरेण स्वरेण ध्वनिनैव निवर्तयन्निव। अवोचत् ॥ 43 ॥
</details>
</div>

<details open><summary>विश्वास-प्रस्तुतिः</summary>

मखांशभाजां प्रथमो मनीषिभिस्त्वमेव देवेन्द्र सदा निगद्यसे ।  
अजस्रदीक्षाप्रयतस्य मद्गुरोः क्रियाविघाताय कथं प्रवर्तसे ॥ ४४॥
</details>
<details><summary>मूलम्</summary>

मखांशभाजां प्रथमो मनीषिभिस्त्वमेव देवेन्द्र सदा निगद्यसे ।  
अजस्रदीक्षाप्रयतस्य मद्गुरोः क्रियाविघाताय कथं प्रवर्तसे ॥ ४४॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/44.md">
<details><summary><h4>मल्लिनाथः ...{Loading}...</h4></summary>

मखेति॥ हे देवेन्द्र! मनीषिभिस्त्वमेव मखांशभाजां यज्ञभागभुजां प्रथमः सदा निगद्यसे कथ्यसे। तथाप्यजस्रदीक्षायां नित्यदीक्षायां प्रयतस्य मद्गुरोः क्रियाविघाताय क्रतुविघाताय,क्रियां विहन्तुमित्यर्थः। 'तुमर्थाञ्च भाववचनात्'(पा.2।3।15)इति चतुर्थीं। कथं प्रवर्तसे? ॥ 44 ॥
</details>
</div>

<details open><summary>विश्वास-प्रस्तुतिः</summary>

त्रिलोकनाथेन सदा मखद्विषस्त्वया नियम्या ननु दिव्यचक्षुषा ।  
स चेत्स्वयं कर्मसु धर्मचारिणां त्वमन्तरायो भवसि च्युतो विधिः ॥ ४५॥
</details>
<details><summary>मूलम्</summary>

त्रिलोकनाथेन सदा मखद्विषस्त्वया नियम्या ननु दिव्यचक्षुषा ।  
स चेत्स्वयं कर्मसु धर्मचारिणां त्वमन्तरायो भवसि च्युतो विधिः ॥ ४५॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/45.md">
<details><summary><h4>मल्लिनाथः ...{Loading}...</h4></summary>

त्रिलोकेति॥ त्रयाणां लोकानां नाथस्त्त्रिलोकनाथः। 'तद्धितार्थ-'(पा.2।1।51) इत्यादिनोत्तरपदसमासः। तेन त्रैलोक्यनियामकेन दिव्यचक्षुषाऽःतीन्द्रियार्थदर्शिना त्वया मखद्विषः क्रतुविघातकाः सदा नियम्या ननु शिक्ष्याखलु। स त्वं धर्मचारिणां कर्मसु क्रतुषु स्वयमन्तरायो विघ्नो भवसि चेत्। विधिरनुष्ठानं च्युतः क्षतः। लोके सत्कर्मकथैवास्तमियादित्यर्थः॥ 45 ॥
</details>
</div>

<details open><summary>विश्वास-प्रस्तुतिः</summary>

तदङ्कमग्र्यं मघवन्महाक्रतोरमुं तुरंगं प्रतिमोक्तुमर्हसि ।  
पथः श्रुतेर्दर्शयितार ईश्वरा मलीमसामददते न पद्धतिम् ॥ ४६॥
</details>
<details><summary>मूलम्</summary>

तदङ्कमग्र्यं मघवन्महाक्रतोरमुं तुरंगं प्रतिमोक्तुमर्हसि ।  
पथः श्रुतेर्दर्शयितार ईश्वरा मलीमसामददते न पद्धतिम् ॥ ४६॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/46.md">
<details><summary><h4>मल्लिनाथः ...{Loading}...</h4></summary>

तदिति॥ हे मघवन्! तत्तस्मात्कारणात्। महाक्रतोरश्वमेधस्याग्र्यं श्रेष्ठमङ्गं साधनममुं तुरंगं प्रतिमोक्तुं प्रतिदातुमर्हसि। तथा हि-श्रुतेः पथो दर्शयितारः सन्मार्गप्रदर्शका ईश्वरा महान्तो मलीमसां मलिनां पद्धतिं मार्गं नाददते न स्वीकुर्वते,असन्मार्गं नावलम्बन्त इत्यर्थः। 'मलीमसं तु मलिनं कञ्चरं मलदूषितम्' इत्यमरः॥ 46 ॥
</details>
</div>

<details open><summary>विश्वास-प्रस्तुतिः</summary>

इति प्रगल्भं रघुणा समीरितं वचो निशम्याधिपतिर्दिवौकसाम् ।  
निवर्तयामास रथं सविस्मयः प्रचक्रमे च प्रतिवक्तुमुत्तरम् ॥ ४७॥
</details>
<details><summary>मूलम्</summary>

इति प्रगल्भं रघुणा समीरितं वचो निशम्याधिपतिर्दिवौकसाम् ।  
निवर्तयामास रथं सविस्मयः प्रचक्रमे च प्रतिवक्तुमुत्तरम् ॥ ४७॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/47.md">
<details><summary><h4>मल्लिनाथः ...{Loading}...</h4></summary>

इतीति॥ इति रघुणा समीरितं प्रगल्भं वचो निशम्याऽऽकर्ण्य। दिवौकसः स्वर्गौकसः। 'दिवं स्वर्गेऽन्तरिक्षो च' इति विश्वः। तेषामधिपतिर्देवेन्द्रो रघुप्रभावात् सविस्मयः सन्। रथं निवर्तयामास। उत्तरं प्रतिवक्तुं प्रचक्रमे च ॥ 47 ॥
</details>
</div>

<details open><summary>विश्वास-प्रस्तुतिः</summary>

यदात्थ राजन्यकुमार तत्तथा यशस्तु रक्ष्यं परतो यशोधनैः ।  
जगत्प्रकाशं तदशेषमिज्यया भवद्गुरुर्लङ्घयितुं ममोद्यतः ॥ ४८॥
</details>
<details><summary>मूलम्</summary>

यदात्थ राजन्यकुमार तत्तथा यशस्तु रक्ष्यं परतो यशोधनैः ।  
जगत्प्रकाशं तदशेषमिज्यया भवद्गुरुर्लङ्घयितुं ममोद्यतः ॥ ४८॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/48.md">
<details><summary><h4>मल्लिनाथः ...{Loading}...</h4></summary>

यदिति॥ हे राजन्यकुमार क्षत्रियकुमार! 'मूर्धाभिषिक्तो राजन्यो बाहुजः क्षत्रियो विराट्' इत्यमरः। यद्वाक्यमात्थ ब्रवीषि। 'ब्रुवः पञ्चानाम्-'(पा.3।4।84) इत्यादिनाहादेशः। तत्तथा सत्यम्;किंतु यशोधनैरस्मादृशैः परतः शत्रुतो यशो रक्ष्यम्। ततः किमत आह-भवद्गुरुस्त्वात्पिता जगत्प्रकाशं लोकप्रसिद्धमशेषं सर्वं मम तद्यश इत्यया यागेन लङ्घयितुं तिरस्कर्तुमुद्यत उद्युक्तः ॥ 48 ॥
</details>
</div>

<details open><summary>विश्वास-प्रस्तुतिः</summary>

हरिर्यथैकः पुरुषोत्तमः स्मृतो महेश्वरस्त्र्यम्बक एव नापरः ।  
तथा विदुर्मां मुनयः शतक्रतुं द्वितीयगामी न हि शब्द एष नः ॥ ४९॥
</details>
<details><summary>मूलम्</summary>

हरिर्यथैकः पुरुषोत्तमः स्मृतो महेश्वरस्त्र्यम्बक एव नापरः ।  
तथा विदुर्मां मुनयः शतक्रतुं द्वितीयगामी न हि शब्द एष नः ॥ ४९॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/49.md">
<details><summary><h4>मल्लिनाथः ...{Loading}...</h4></summary>

हरिरिति॥ पुरुषेषूत्तम इति सप्तमीसमासः। 'न निर्धारणे' (पा.2।2।50)इति षष्ठीसमासनिषेधात्। कर्मधारये तु 'सन्महत्परमोत्तमोत्कृष्टाः पूज्यमानैः' इत्युत्तमपुरुष इति स्यात्। यथा ह्ररिर्विष्णुरेक एव पुरुषोत्तमः स्मृतः। यथा च त्र्यम्बकः शिव एव महेश्वरः स्मृतः। नापरोऽपरः पुमान्न। तथा मां मुनयः शतक्रतुं विदुर्विदन्ति। 'विदो लटो वा'(पा.3।4।83) इति झेर्जुसादेशः। नोऽस्माकम्। हरिहरयोर्मम चेत्यर्थः। एष त्रितयोऽपि शब्दो द्वितीयगामी न हि। द्वितीयाप्रकरणे नमिगम्यादीनामुपसंख्यानात्समासः ॥ 49 ॥
</details>
</div>

<details open><summary>विश्वास-प्रस्तुतिः</summary>

अतोऽयमश्वः कपिलानुकारिणा पितुस्त्वदीयस्य मयापहारितः ।  
अलं प्रयत्नेन तवात्र मा निधाः पदं पदव्यां सगरस्य संततेः ॥ ५०॥
</details>
<details><summary>मूलम्</summary>

अतोऽयमश्वः कपिलानुकारिणा पितुस्त्वदीयस्य मयापहारितः ।  
अलं प्रयत्नेन तवात्र मा निधाः पदं पदव्यां सगरस्य संततेः ॥ ५०॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/50.md">
<details><summary><h4>मल्लिनाथः ...{Loading}...</h4></summary>

अत इति॥ अतोऽहमेव शतक्रतुरतस्त्वदीयस्य पितुरयं शततमोऽश्वः कपिलानुकारिणा कपिलमुनितुल्येन मयाऽपहारितोऽपहृतः। अपहारित इति स्वार्थे णिच्। तवात्राश्वे प्रयत्नेनालम्;प्रयत्नो माकारीत्यर्थः। निषेध्यस्य निषेधं प्रति करणत्वात्तृतीया। सगरस्य राज्ञः संततेः संतानस्य पदव्यां पदं मा निधा न निधेहि। निपूर्वाद्धाधातोर्लुङ्। 'न माङ्योगे'(पा.6।4।74) इत्यडागमप्रतिषेधः। महदास्कन्दनं ते विनाशमूलं भवेदिति भावः ॥ 50 ॥
</details>
</div>
<div caption="वेदभूमिपाठः" class="audioEmbed" src="https://archive.org/download/Raghuvamsha-mUlam-vedabhoomi.org/Raghuvamsha-Sarga03-51-70.mp3"></div>

<details open><summary>विश्वास-प्रस्तुतिः</summary>

ततः प्रहास्यापभयः पुरन्दरं पुनर्बभाषे तुरगस्य रक्षिता ।  
गृहाण शस्त्रं यदि सर्ग एष ते न खल्वनिर्जित्य रघुं कृती भवान् ॥ ५१॥
</details>
<details><summary>मूलम्</summary>

ततः प्रहास्यापभयः पुरन्दरं पुनर्बभाषे तुरगस्य रक्षिता ।  
गृहाण शस्त्रं यदि सर्ग एष ते न खल्वनिर्जित्य रघुं कृती भवान् ॥ ५१॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/51.md">
<details><summary><h4>मल्लिनाथः ...{Loading}...</h4></summary>

तत इति॥ ततस्तुरगस्य रक्षिता रघुः प्रहस्य प्रहासं कृत्वा। अपभयो निर्भीकः सन्। पुनः पुरंदरं बभाषे। किमिति? हे देवेन्द्र! यद्येषोऽश्वामोचनरूपस्ते तव सर्गो निश्चयः। 'सर्गः स्वभावनिर्मोक्षनिश्चयाध्यायसृष्टिषु' इत्यमरः। तर्हि शस्त्रं गृहाण। भवान् रघुं मामनिर्जित्य। कृतमनेनेति कृती। कृतकृत्यो न खलु। 'इष्टादिभ्यश्च'(पा.5।2।88) इतीनिप्रत्ययः। रघुमित्यनेनात्मनो दुर्जयत्वं सूचितम्॥ 51 ॥
</details>
</div>

<details open><summary>विश्वास-प्रस्तुतिः</summary>

स एवमुक्त्वा मघवन्तमुन्मुखः करिष्यमाणः सशरं शरासनम् ।  
अतिष्ठदालीढविशेषशोभिना वपुःप्रकर्षेण विडम्बितेश्वरः ॥ ५२॥
</details>
<details><summary>मूलम्</summary>

स एवमुक्त्वा मघवन्तमुन्मुखः करिष्यमाणः सशरं शरासनम् ।  
अतिष्ठदालीढविशेषशोभिना वपुःप्रकर्षेण विडम्बितेश्वरः ॥ ५२॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/52.md">
<details><summary><h4>मल्लिनाथः ...{Loading}...</h4></summary>

स इति॥ स रघुरुन्मुखः सन् मघवन्तमिन्द्रमेवमुक्त्वा शरासनं चापं सशरं करिष्यमाणः। आलीढेनालीढाख्येन स्थानभेदेन विशेषशोभिनाऽतिशयशोभिना वपुःप्रकर्षेण देहौन्नत्येन विडम्बितेश्वरोऽनुसृतपिनाकी सन्। अतिष्ठत्। आलीढलक्षणमाह यादवः-'स्थानानि धन्विनां पञ्च तत्र वैशाखमस्त्त्रियाम्। त्रिवितस्त्यन्तरौ पादौ मण्डलं तोरणाकृति॥ अन्वर्थं स्यात्समपदमालीढं तु ततोऽग्रतः। दक्षिणे वाममाकुञ्च्य प्रत्यालीढविपर्ययः॥' इति ॥ 52 ॥
</details>
</div>

<details open><summary>विश्वास-प्रस्तुतिः</summary>

रघोरवष्टम्भमयेन पत्रिणा हृदि क्षतो गोत्रभिदप्यमर्षणः ।  
नवाम्बुदानीकमुहूर्तलाञ्छने धनुष्यमोघं समधत्त सायकम् ॥ ५३॥
</details>
<details><summary>मूलम्</summary>

रघोरवष्टम्भमयेन पत्रिणा हृदि क्षतो गोत्रभिदप्यमर्षणः ।  
नवाम्बुदानीकमुहूर्तलाञ्छने धनुष्यमोघं समधत्त सायकम् ॥ ५३॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/53.md">
<details><summary><h4>मल्लिनाथः ...{Loading}...</h4></summary>

रघोरिति॥ रघोरवष्टम्भमयेन स्तम्भरूपेण। 'अवष्टम्भः सुवर्णे च स्तम्भप्रारम्भयोरपि' इति विश्वः। पत्रिणा बाणेन हृदि हृदये क्षतो विद्धः। अत एवामर्षणोऽसहनः। क्रुद्ध इत्यर्थः। गोत्रभिदिन्द्रोऽपि । 'संभावनीये चौरेऽपि गोत्रः क्षोणीधरे मतः' इति विश्वः। नवाम्बुदानामनीकस्य वृन्दस्य मुहूर्तं क्षणमात्रं लाञ्छने चिह्रभूते धनुषि। दिव्ये धनुषीत्यर्थः। अमोघमवन्ध्यं सायकं बाणं समधत्त संहितवान् ॥ 53 ॥
</details>
</div>

<details open><summary>विश्वास-प्रस्तुतिः</summary>

दिलीपसूनोः स बृहद्भुजान्तरं प्रविश्य भीमासुरशोणितोचितः ।  
पपावनास्वादितपूर्वमाशुगः कुतूहलेनेव मनुष्यशोणितम् ॥ ५४॥
</details>
<details><summary>मूलम्</summary>

दिलीपसूनोः स बृहद्भुजान्तरं प्रविश्य भीमासुरशोणितोचितः ।  
पपावनास्वादितपूर्वमाशुगः कुतूहलेनेव मनुष्यशोणितम् ॥ ५४॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/54.md">
<details><summary><h4>मल्लिनाथः ...{Loading}...</h4></summary>

दिलीपेति॥ भीमानां भयंकराणामसुराणां शोणिते रुधिरे उचितः परिचितः स इन्द्गमुक्त आशुगः सायको दिलीपसूनो रघोर्बृहद्विशालं भुजान्तरं वक्षः प्रविश्य अनास्वादितपूर्वं पूर्वमनास्वादितम्। सुप्सुपेति समासः। मनुष्यशोणितं कुतूहलेनेव पपौ ॥ 54 ॥
</details>
</div>

<details open><summary>विश्वास-प्रस्तुतिः</summary>

हरेः कुमारोऽपि कुमारविक्रमः सुरद्विपास्फालनकर्कशाङ्गुलौ ।  
भुजे शचीपत्रविशेषकाङ्किते स्वनामचिह्नं निचखान सायकम् ॥ ५५॥
</details>
<details><summary>मूलम्</summary>

हरेः कुमारोऽपि कुमारविक्रमः सुरद्विपास्फालनकर्कशाङ्गुलौ ।  
भुजे शचीपत्रविशेषकाङ्किते स्वनामचिह्नं निचखान सायकम् ॥ ५५॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/55.md">
<details><summary><h4>मल्लिनाथः ...{Loading}...</h4></summary>

हरेरिति॥ कुमारस्य स्कन्दस्य विक्रम इव विक्रमो यस्य स तथोक्तः। 'सप्तम्युपमान-' इत्यादिना समासः। कुमारोऽपि रघुरपि सुरद्विपस्यैरावतस्यास्फालनेन कर्कशा अङ्गुलयो यस्य सः। तस्मिन्। शच्याः पत्रविशेषकैरङ्किते शचीपत्रविशेषकाङ्किते हरेरिन्द्रस्य भुजे स्वनामचिह्नं स्वनामाङ्कितं सायकं निचखान निखातवान्। निष्कण्टकराज्यमाप्तस्यायं महानभिभव इति भावः ॥ 55 ॥
</details>
</div>

<details open><summary>विश्वास-प्रस्तुतिः</summary>

जहार चान्येन मयूरपत्रिणा शरेण शक्रस्य महाशनिध्वजम् ।  
चुकोप तस्मै स भृशं सुरश्रियः प्रसह्य केशव्यपरोपणादिव ॥ ५६॥
</details>
<details><summary>मूलम्</summary>

जहार चान्येन मयूरपत्रिणा शरेण शक्रस्य महाशनिध्वजम् ।  
चुकोप तस्मै स भृशं सुरश्रियः प्रसह्य केशव्यपरोपणादिव ॥ ५६॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/56.md">
<details><summary><h4>मल्लिनाथः ...{Loading}...</h4></summary>

जहारेति॥ अन्येन मयूरपत्रिणा मयूरपत्रवता शरेण शक्रस्येन्द्रस्य महाशनिध्वजं महान्तमशनिरूपं ध्वजं जहार चिच्छेद च। स शकः। सुरश्रियः प्रसह्य बलात्कृत्य केशानां व्यपरोपणादवतारणाच्छेदनादिव। तस्मै रघवे भृशमत्यर्थं चुकोप। तं हन्तुमियेषेत्यर्थः। 'क्रुधद्रुह-'(पा.1।4।37) इत्यादिना संप्रदानाञ्चतुर्थी ॥ 56 ॥
</details>
</div>

<details open><summary>विश्वास-प्रस्तुतिः</summary>

तयोरुपान्तस्थितसिद्धसैनिकं गरुत्मदाशीविषभीमदर्शनैः ।  
बभूव युद्धं तुमुलं जयैषिणोरधोमुखैरूर्ध्वमुखैश्च पत्रिभिः ॥ ५७॥
</details>
<details><summary>मूलम्</summary>

तयोरुपान्तस्थितसिद्धसैनिकं गरुत्मदाशीविषभीमदर्शनैः ।  
बभूव युद्धं तुमुलं जयैषिणोरधोमुखैरूर्ध्वमुखैश्च पत्रिभिः ॥ ५७॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/57.md">
<details><summary><h4>मल्लिनाथः ...{Loading}...</h4></summary>

तयोरिति॥ जयैषिणोरन्योन्यजयाकाङ्क्षिणोस्तयोरिन्द्ररध्वोः। गरुत्मन्तः पक्षवन्तः। 'गरुत्पक्षच्छदाः पत्रम्' इत्यमरः। आशीविषाः। आशिषि दंष्ट्रायां विषं येषां त आशीविषाः सर्पाः। पृषोदरादित्यात्साधुः। 'स्त्त्री त्वाशीर्हिताशंसाहिदंष्ट्रुयोः' इत्यमरः। त इव भीमदर्शनाः सपक्षाः सर्पा इव। द्रष्टॄणां भयावहा इत्यर्थः। तैरधोमुखैरूर्ध्वमुखैश्च। धन्विनोरुपर्यधोदेशावस्थितत्वादिति भावः । पत्रिभिर्बाणैरुपान्तस्थितास्तटस्थाः सिद्धा देवा इन्द्रस्य सैनिकाश्च रघोर्यस्मिंस्तथोक्तं तुमुलं संकुलं संकुलं युद्धं बभूव ॥ 57 ॥
</details>
</div>

<details open><summary>विश्वास-प्रस्तुतिः</summary>

अतिप्रबन्धप्रहितास्त्रवृष्टिभिस्तमाश्रयं दुष्प्रसहस्य तेजसः ।  
शशाक निर्वापयितुं न वासवः स्वतश्च्युतं वह्निमिवाद्भिरम्बुदः ॥ ५८॥
</details>
<details><summary>मूलम्</summary>

अतिप्रबन्धप्रहितास्त्रवृष्टिभिस्तमाश्रयं दुष्प्रसहस्य तेजसः ।  
शशाक निर्वापयितुं न वासवः स्वतश्च्युतं वह्निमिवाद्भिरम्बुदः ॥ ५८॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/58.md">
<details><summary><h4>मल्लिनाथः ...{Loading}...</h4></summary>

अतीति॥ वासवोऽतिप्रबन्धेनातिसातत्येन प्रहिताभिः प्रयुक्ताभिरस्त्त्रवृष्टिभिर्दुष्प्रसहस्य दुःखेन प्रसह्यत इति दुष्प्रसहं तस्य। दुःखेनाप्यसह्यस्येत्यर्थः। तेजसः प्रतापस्याश्रयं तं रघुम्। अम्बुदोऽद्भिः स्ततश्च्युतं निर्गतं वह्निमिव निर्वापयितुं न शशाक। रघोरपि लोकपालात्मकस्येन्द्रांशसंभवत्वदिति भावः ॥ 58 ॥
</details>
</div>

<details open><summary>विश्वास-प्रस्तुतिः</summary>

ततः प्रकोष्ठे हरिचन्दनाङ्किते प्रमथ्यमानार्णवधीरनादिनीम् ।  
रघुः शशाङ्कार्धमुखेन पत्रिणा शरासनज्यामलुनाद्बिडौजसः ॥ ५९॥
</details>
<details><summary>मूलम्</summary>

ततः प्रकोष्ठे हरिचन्दनाङ्किते प्रमथ्यमानार्णवधीरनादिनीम् ।  
रघुः शशाङ्कार्धमुखेन पत्रिणा शरासनज्यामलुनाद्बिडौजसः ॥ ५९॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/59.md">
<details><summary><h4>मल्लिनाथः ...{Loading}...</h4></summary>

तत इति॥ ततो रघुर्हरिचन्दनाङ्किते प्रकोष्ठे मणिबन्धे प्रमथ्यमानार्णवधीरनादिनीं प्रमथ्यमानार्णव इव धीरं गम्भीरं नदतीति तां तथोक्ताम्। वेवेष्टि व्याप्नोतीति विट् व्यापकमोजो यस्य स तस्य बिडौजस इन्द्रस्य। पृषोदरादित्यात्साधुः। शरासनज्यां धनुर्मौर्वीम्। शशाङ्कस्यार्धः खण्ड इव मुकं फलं यस्य तेन पत्रिणाऽलुनादच्छिनत् ॥ 59 ॥
</details>
</div>

<details open><summary>विश्वास-प्रस्तुतिः</summary>

स चापमुत्सृज्य विवृद्धमत्सरः प्रणाशनाय प्रबलस्य विद्विषः ।  
महीध्रपक्षव्यपरोपणोचितं स्फुरत्प्रभामण्डलमस्त्रमाददे ॥ ६०॥
</details>
<details><summary>मूलम्</summary>

स चापमुत्सृज्य विवृद्धमत्सरः प्रणाशनाय प्रबलस्य विद्विषः ।  
महीध्रपक्षव्यपरोपणोचितं स्फुरत्प्रभामण्डलमस्त्रमाददे ॥ ६०॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/60.md">
<details><summary><h4>मल्लिनाथः ...{Loading}...</h4></summary>

स इति॥ विवृद्धमत्सरः प्रवृद्धवैरः स इन्द्रश्चापमुत्सृज्य प्रबलस्य विद्विषः शत्रोः प्रणाशनाय वधाय। महीं धारयन्तीति महीध्राः पर्वताः। मूलविभुजादित्वात्कप्रत्ययः। तेषां पक्षव्यपरोपणे पक्षच्छेद उचितं स्फुरत्प्रभामण्डलमस्त्त्रं वज्रायुधमाददे जग्राह ॥ 60 ॥
</details>
</div>

<details open><summary>विश्वास-प्रस्तुतिः</summary>

रघुर्भृशं वक्षसि तेन ताडितः पपात भूमौ सह सैनिकाश्रुभिः ।  
निमेषमात्रादवधूय च व्यथां सहोत्थितः सैनिकहर्षनिस्वनैः ॥ ६१॥
</details>
<details><summary>मूलम्</summary>

रघुर्भृशं वक्षसि तेन ताडितः पपात भूमौ सह सैनिकाश्रुभिः ।  
निमेषमात्रादवधूय च व्यथां सहोत्थितः सैनिकहर्षनिस्वनैः ॥ ६१॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/61.md">
<details><summary><h4>मल्लिनाथः ...{Loading}...</h4></summary>

रघुरिति॥ रघुस्तेन वज्रेण भृशमत्यर्थं वक्षसि ताडितो हतः सन् । सैनिकानामश्रुभिः सह भूमौ पपात। तस्मिन्पतिते ते रुरुदुरित्यर्थः। निमेषमात्राद्व्यथां दुःखमवधूय तिरस्कृत्य सैनिकानां हर्षेण ये निस्वनाः क्ष्वेडास्तैः सहोत्थितश्च। तस्मिन्नुत्थिते हर्षात्सिंहनादांश्चक्रुरित्यर्थः॥ 61 ॥
</details>
</div>

<details open><summary>विश्वास-प्रस्तुतिः</summary>

तथापि शस्त्रव्यवहारनिष्ठुरे विपक्षभावे चिरमस्य तस्थुषः ।  
तुतोष वीर्यातिशयेन वृत्रहा पदं हि सर्वत्र गुणैर्निधीयते ॥ ६२॥
</details>
<details><summary>मूलम्</summary>

तथापि शस्त्रव्यवहारनिष्ठुरे विपक्षभावे चिरमस्य तस्थुषः ।  
तुतोष वीर्यातिशयेन वृत्रहा पदं हि सर्वत्र गुणैर्निधीयते ॥ ६२॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/62.md">
<details><summary><h4>मल्लिनाथः ...{Loading}...</h4></summary>

तथापीति॥ तथापि वज्रघातेऽपि शस्त्त्राणामायुधानां व्यवहारेण व्यापारेण निष्ठुरे क्रूरे विपक्षभावे शात्रवे चिरं तस्थुषः स्थितवतोऽस्य रघोर्वीर्यातिशयेन। वृत्रं  हतवानिति वृत्रहा। 'ब्रह्मभ्रूणवृत्रेषु क्विप्'। (पा.3।2।87) तुतोष। स्वयं वीर एव वीरं जानातीति भावः। कथं शत्रोः संतोषोऽत आह-गुणैः सर्वत्र शत्रुमित्रोदासीनेषु पदमङ्ग्रिर्निधीयते। गुणैः सर्वत्र संक्रम्यत इत्यर्थः। गुणाः शत्रूनप्यावर्जयन्तीति भावः ॥ 62 ॥
</details>
</div>

<details open><summary>विश्वास-प्रस्तुतिः</summary>

असङ्गमद्रिष्वपि सारवत्तया न मे त्वदन्येन विसोढमायुधम् ।  
अवेहि मां प्रीतमृते तुरङ्गमात्किमिच्छसीति स्फुटमाह वासवः ॥ ६३॥
</details>
<details><summary>मूलम्</summary>

असङ्गमद्रिष्वपि सारवत्तया न मे त्वदन्येन विसोढमायुधम् ।  
अवेहि मां प्रीतमृते तुरङ्गमात्किमिच्छसीति स्फुटमाह वासवः ॥ ६३॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/63.md">
<details><summary><h4>मल्लिनाथः ...{Loading}...</h4></summary>

असङ्गमिति॥ सारवत्तयाऽद्रिष्वसङ्गमप्रतिबन्धं मे आयुधं वज्रं त्वदन्येन न विसोढम्। अतो मां प्रीतं संतुष्टमवेहि। तुरंगमादृते दुरंगं वर्जयित्वा। 'अन्यारादितरर्ते-' (पा.2।3।29) इति पञ्चमी। किमिच्छसीति स्फुटं वासव आह। तुरंगमादन्यददेयं नास्तीति भावः॥ 63 ॥
</details>
</div>

<details open><summary>विश्वास-प्रस्तुतिः</summary>

ततो निषङ्गादसमग्रमुधृतं सुवर्णपुङ्खद्युतिरञ्जिताङ्गुलिम् ।  
नरेन्द्रसूनुः प्रतिसंहरन्निषुं प्रियंवदः प्रत्यवदत्सुरेश्वरम् ॥ ६४॥
</details>
<details><summary>मूलम्</summary>

ततो निषङ्गादसमग्रमुधृतं सुवर्णपुङ्खद्युतिरञ्जिताङ्गुलिम् ।  
नरेन्द्रसूनुः प्रतिसंहरन्निषुं प्रियंवदः प्रत्यवदत्सुरेश्वरम् ॥ ६४॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/64.md">
<details><summary><h4>मल्लिनाथः ...{Loading}...</h4></summary>

तत इति॥ ततो निषङ्गात्तूणीरादसमग्रं यथा तथोद्धृतं सुवर्णपुङ्खद्युतिभी रञ्जिता अङ्गुलयो येन तमिषुं प्रतिसंहरन्निवर्तयन्। 'नाप्रहरन्तं प्रहरेत्' इति निषेधादिति भावः। प्रियं वदतीति प्रियंवदः। 'प्रियवशे वदः खच्'(पा.3।2।38) इति खच्प्रत्ययः। 'अरुर्द्विषट्-'(पा.6।3।67) इत्यादिना मुमागमः। नरेन्द्रसूनू रघुः सुरेश्वरं प्रत्यवदत्। न तु प्राहरदिति भावः॥ 64 ॥
</details>
</div>

<details open><summary>विश्वास-प्रस्तुतिः</summary>

अमोच्यमश्वं यदि मन्यसे प्रभो ततः समाप्ते विधिनैव कर्मणि ।  
अजस्रदीक्षाप्रयतः स मद्गुरुः क्रतोरशेषेण फलेन युज्यताम् ॥ ६५॥
</details>
<details><summary>मूलम्</summary>

अमोच्यमश्वं यदि मन्यसे प्रभो ततः समाप्ते विधिनैव कर्मणि ।  
अजस्रदीक्षाप्रयतः स मद्गुरुः क्रतोरशेषेण फलेन युज्यताम् ॥ ६५॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/65.md">
<details><summary><h4>मल्लिनाथः ...{Loading}...</h4></summary>

अमोच्यमिति॥ हे प्रभो इन्द्र! अश्वममोच्यं मन्यसे यदि ततस्तर्ह्यजस्रदीक्षायां प्रयतः स मद्गुरुर्मम पिता विधिनैव कर्मणि समाप्ते सति क्रतोर्यत्फलं तेन फलेनाशेषेण कृत्स्नेन युज्यतां युक्तोऽस्तु । अश्वमेधफललाभे किमश्वेनेति भावः॥ 65 ॥
</details>
</div>

<details open><summary>विश्वास-प्रस्तुतिः</summary>

यथा स वृत्तान्तमिमं सदोगतस्त्रिलोचनैकांशतया दुरासदः ।  
तवैव संदेशहराद्विशांपतिः शृणोति लोकेश तथा विधीयताम् ॥ ६६॥
</details>
<details><summary>मूलम्</summary>

यथा स वृत्तान्तमिमं सदोगतस्त्रिलोचनैकांशतया दुरासदः ।  
तवैव संदेशहराद्विशांपतिः शृणोति लोकेश तथा विधीयताम् ॥ ६६॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/66.md">
<details><summary><h4>मल्लिनाथः ...{Loading}...</h4></summary>

यथेति॥ सदोगतः सदो गृहं गतस्त्त्रिलोचनस्येश्वरस्यैकांशतया,अष्टानामन्यतममूर्तित्वात्। दुरासदो मादृशैर्दुष्प्राप्यो विशांपतिर्यथेमं वृत्तान्तं तव संदेशहराद्वार्ताहरादेव शृणोति च। हे लोकेशेन्द्र! तथा विधीयताम्॥ 66 ॥
</details>
</div>

<details open><summary>विश्वास-प्रस्तुतिः</summary>

तथेति कामं प्रतिशुश्रुवान्रघोर्यथागतं मातलिसारथिर्ययौ ।  
नृपस्य नातिप्रमनाः सदोगृहं सुदक्षिणासूनुरपि न्यवर्तत ॥ ६७॥
</details>
<details><summary>मूलम्</summary>

तथेति कामं प्रतिशुश्रुवान्रघोर्यथागतं मातलिसारथिर्ययौ ।  
नृपस्य नातिप्रमनाः सदोगृहं सुदक्षिणासूनुरपि न्यवर्तत ॥ ६७॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/67.md">
<details><summary><h4>मल्लिनाथः ...{Loading}...</h4></summary>

तथेति॥ मातलिसारथिरिन्द्रो रघोः संबन्धिनं कामं मनोरथं तथेति 'तथास्तु' इति प्रतिशुश्रुवान्। 'भाषायां सदवसश्रुवः'(पा.3।2।108) इति क्वसुप्रत्ययः। तथागतं ययौ सुदक्षिणासूनू रघुरपि नातिप्रमना विजयलाभेऽप्यश्वनाशान्नातीव तुष्टः सन्। नञर्थस्य नशब्दस्य सुप्सुपेति समासः। नृपस्य सदोगृहं प्रति न्यवर्तत ॥ 67 ॥
</details>
</div>

<details open><summary>विश्वास-प्रस्तुतिः</summary>

तमभ्यनन्दत्प्रथमं प्रबोधितः प्रजेश्वरः शासनहारिणा हरेः ।  
परामृशन्हर्षजडेन पाणिना तदीयमङ्गं कुलिशव्रणाङ्कितम् ॥ ६८॥
</details>
<details><summary>मूलम्</summary>

तमभ्यनन्दत्प्रथमं प्रबोधितः प्रजेश्वरः शासनहारिणा हरेः ।  
परामृशन्हर्षजडेन पाणिना तदीयमङ्गं कुलिशव्रणाङ्कितम् ॥ ६८॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/68.md">
<details><summary><h4>मल्लिनाथः ...{Loading}...</h4></summary>

तमिति॥ हरेरिन्द्रस्य शासनहारिणा पुरुषेण प्रथमं प्रबोधितो ज्ञापितः। वृत्तान्तमिति शेषः। प्रजेश्वरो दिलीपो हर्षजडेन हर्षजडेन हर्षशिशिरेण पाणिना कुलिशव्रणाङ्कितम्। तस्य रघोरिदं तदीयम्। अङ्गं शरीरं परामृशन्,तं रघुमभ्यनन्दत् ॥ 68 ॥
</details>
</div>

<details open><summary>विश्वास-प्रस्तुतिः</summary>

इति क्षितीशो नवतिं नवाधिकां महाक्रतूनां महनीयशासनः ।  
समारुरुक्षुर्दिवमायुषः क्षये ततान सोपानपरम्परामिव ॥ ६९॥
</details>
<details><summary>मूलम्</summary>

इति क्षितीशो नवतिं नवाधिकां महाक्रतूनां महनीयशासनः ।  
समारुरुक्षुर्दिवमायुषः क्षये ततान सोपानपरम्परामिव ॥ ६९॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/69.md">
<details><summary><h4>मल्लिनाथः ...{Loading}...</h4></summary>

इतीति॥ महनीयशासनः पूजनीयाज्ञः क्षितीश इत्यनेन प्रकारेण। 'इति हेतुप्रकरणप्रकर्षादिसमाप्तिषु' इत्यमरः'। महाक्रतूनामश्वमेधानां नवभिरधिकां नवतिमेकोनशतमायुषः क्षये सति दिवं स्वर्गं समारुरुक्षुरारोढुमिच्छुः सोपानानां परम्परां पङ्क्तिमिव ततान ॥ 69 ॥
</details>
</div>

<details open><summary>विश्वास-प्रस्तुतिः</summary>

अथ स विषयव्यावृत्तात्मा यथाविधि सूनवे
नृपतिककुदं दत्त्वा यूने सितातपवारणम् ।  
मुनिवनतरुच्छायां देव्या तया सह शिश्रिये
गलितवयसामिक्ष्वाकूणामिदं हि कुलव्रतम् ॥ ७०॥
</details>
<details><summary>मूलम्</summary>

अथ स विषयव्यावृत्तात्मा यथाविधि सूनवे
नृपतिककुदं दत्त्वा यूने सितातपवारणम् ।  
मुनिवनतरुच्छायां देव्या तया सह शिश्रिये
गलितवयसामिक्ष्वाकूणामिदं हि कुलव्रतम् ॥ ७०॥
</details>  
<div class="js_include collapsed" newlevelforh1="4" title="मल्लिनाथः" unfilled url="/kAvyam/TIkA/padyam/kAlidAsaH/raghuvaMsham/mallinAthaH/03/70.md">
<details><summary><h4>मल्लिनाथः ...{Loading}...</h4></summary>

इति श्रीरघुवंशे महाकाव्ये कविश्रीकालिदासकृतौ रघुराज्याभिषेको नाम तृतीयः सर्गः ।  
अथेति॥ अथ विषयेभ्यो व्यावृत्तात्मा निवृत्तचितः स दिलीपो यथाविधि यथाशास्त्त्रं यूने सूनवे नृपतिककुदं राजचिह्नम्। 'ककुद्वत्ककुदं श्रेष्ठे वृषाङ्के राजलक्ष्मणि' इति विश्वः। सितातपवारणं श्वेतच्छत्रं दत्त्वा तया देव्या सुदक्षिणया सह मुनिवनतरोश्छायां शिश्रिये श्रितवान्। वानप्रस्थाश्रमं स्वीकृतवानित्यर्थः। तथा हि-गलितवयसां वृद्धानामिक्ष्वाकूणामिक्ष्वाकोर्गोत्रापत्यानाम्। तद्राजसंज्ञकत्वादणो लुक्। इदं वनगमनं कुलव्रतम्। 'देव्या सह' इत्यनेन सपत्नीकवानप्रस्थाश्रमपक्ष उक्तः। तथा च याज्ञवल्क्यः(प्राय.3।45)- 'सुतविन्यस्तपत्नीकस्तया वाऽनुगतो वनम्। वानप्रस्थो ब्रह्मचारी साग्निः सोपासनो व्रजेत्॥' इति। हरिणीवृत्तमेतत्। तदुक्तम्-'रसयुगहयैर्न्सौ म्रौ स्लौ गो यदा हरिणी तदा' इति॥ 70 ॥
</details>
</div>


॥ इति श्रीकालिदासकृते रघुवंशे महाकाव्ये रघुराज्याभिषेको नाम तृतीयः सर्गः ॥