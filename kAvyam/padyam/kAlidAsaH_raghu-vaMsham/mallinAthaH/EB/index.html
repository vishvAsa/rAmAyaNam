<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>रामायणे विश्वासटिप्पन्यः  | EB</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/" rel="alternate" type="application/rss+xml" title="रामायणे विश्वासटिप्पन्यः" />
    <link href="/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/" rel="feed" type="application/rss+xml" title="रामायणे विश्वासटिप्पन्यः" />

    <meta property="og:url" content="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/">
  <meta property="og:site_name" content="रामायणे विश्वासटिप्पन्यः">
  <meta property="og:title" content="EB">
  <meta property="og:description" content="[[रघुवंशम्	Source: EB]]
[
[TABLE]
[ All rights reserved by the publisher.]
&lt;MISSING_FIG href=&#34;../books_images/U-IMG-172751529869.png&#34;/&gt;
Publisher
J. N. Yadava, Proprietor, Master Khelarilal &amp; Sons.,
Sanskrit Book Depot, Kachaurigali, Benares City.
&lt;MISSING_FIG href=&#34;../books_images/U-IMG-172751534470.png&#34;/&gt;
Printer
B. L. Pawagi, Hitchintak Press,
Ramghat, Benares City.
महाकविश्रीकालिदासविरचितं
रघुवंशम्
मल्लिनाथकृतसंजीविनीसमेतम्।
&lt;MISSING_FIG href=&#34;../books_images/U-IMG-172751549171.png&#34;/&gt;
पं० बालकृष्णशास्त्रि मैमूरकर
द्वारा संशोधितम्।
&lt;MISSING_FIG href=&#34;../books_images/U-IMG-172751557872.png&#34;/&gt;
प्रथमं संस्करणम्।
&lt;MISSING_FIG href=&#34;../books_images/U-IMG-172751563273.png&#34;/&gt;
तच्च
काश्या
मास्टर खेलाड़ीलाल एण्ड सन्स
‘संस्कृत बुकडिपो’ अध्यक्षेण
श्रीहितचिन्तकमुद्रालये मुद्रापयित्वा
प्रकाशितम्।
&lt;MISSING_FIG href=&#34;../books_images/U-IMG-172751570970.png&#34;/&gt;
सन् १९३१ ई.">
  <meta property="og:locale" content="en_us">
  <meta property="og:type" content="article">
    <meta property="article:section" content="kavyam">

  <meta itemprop="name" content="EB">
  <meta itemprop="description" content="[[रघुवंशम्	Source: EB]]
[
[TABLE]
[ All rights reserved by the publisher.]
&lt;MISSING_FIG href=&#34;../books_images/U-IMG-172751529869.png&#34;/&gt;
Publisher
J. N. Yadava, Proprietor, Master Khelarilal &amp; Sons.,
Sanskrit Book Depot, Kachaurigali, Benares City.
&lt;MISSING_FIG href=&#34;../books_images/U-IMG-172751534470.png&#34;/&gt;
Printer
B. L. Pawagi, Hitchintak Press,
Ramghat, Benares City.
महाकविश्रीकालिदासविरचितं
रघुवंशम्
मल्लिनाथकृतसंजीविनीसमेतम्।
&lt;MISSING_FIG href=&#34;../books_images/U-IMG-172751549171.png&#34;/&gt;
पं० बालकृष्णशास्त्रि मैमूरकर
द्वारा संशोधितम्।
&lt;MISSING_FIG href=&#34;../books_images/U-IMG-172751557872.png&#34;/&gt;
प्रथमं संस्करणम्।
&lt;MISSING_FIG href=&#34;../books_images/U-IMG-172751563273.png&#34;/&gt;
तच्च
काश्या
मास्टर खेलाड़ीलाल एण्ड सन्स
‘संस्कृत बुकडिपो’ अध्यक्षेण
श्रीहितचिन्तकमुद्रालये मुद्रापयित्वा
प्रकाशितम्।
&lt;MISSING_FIG href=&#34;../books_images/U-IMG-172751570970.png&#34;/&gt;
सन् १९३१ ई.">
  <meta itemprop="wordCount" content="60088">
  <meta name="twitter:card" content="summary">
  <meta name="twitter:title" content="EB">
  <meta name="twitter:description" content="[[रघुवंशम्	Source: EB]]
[
[TABLE]
[ All rights reserved by the publisher.]
&lt;MISSING_FIG href=&#34;../books_images/U-IMG-172751529869.png&#34;/&gt;
Publisher
J. N. Yadava, Proprietor, Master Khelarilal &amp; Sons.,
Sanskrit Book Depot, Kachaurigali, Benares City.
&lt;MISSING_FIG href=&#34;../books_images/U-IMG-172751534470.png&#34;/&gt;
Printer
B. L. Pawagi, Hitchintak Press,
Ramghat, Benares City.
महाकविश्रीकालिदासविरचितं
रघुवंशम्
मल्लिनाथकृतसंजीविनीसमेतम्।
&lt;MISSING_FIG href=&#34;../books_images/U-IMG-172751549171.png&#34;/&gt;
पं० बालकृष्णशास्त्रि मैमूरकर
द्वारा संशोधितम्।
&lt;MISSING_FIG href=&#34;../books_images/U-IMG-172751557872.png&#34;/&gt;
प्रथमं संस्करणम्।
&lt;MISSING_FIG href=&#34;../books_images/U-IMG-172751563273.png&#34;/&gt;
तच्च
काश्या
मास्टर खेलाड़ीलाल एण्ड सन्स
‘संस्कृत बुकडिपो’ अध्यक्षेण
श्रीहितचिन्तकमुद्रालये मुद्रापयित्वा
प्रकाशितम्।
&lt;MISSING_FIG href=&#34;../books_images/U-IMG-172751570970.png&#34;/&gt;
सन् १९३१ ई.">
<script type="text/javascript">
    
    let baseURL = "https:\/\/vishvAsa.github.io\/rAmAyaNam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/rAmAyaNam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/rAmAyaNam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/rAmAyaNam\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/rAmAyaNam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}},{\u0022scope\u0022:{\u0022pathPrefix\u0022:\u0022kAvyam\/bhAShAntaram\/kn\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022kannada\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/rAmAyaNam\/kAvyam\/padyam\/kAlidAsaH_raghu-vaMsham\/mallinAthaH\/EB\/".replace(basePath, "/");
  pageVars.pageParams = {};
  pageVars.pageSource = "kAvyam\/padyam\/kAlidAsaH_raghu-vaMsham\/mallinAthaH\/EB.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/rAmAyaNam/webpack_dist/uiLib-bundle.js"></script>







    <link rel="stylesheet" href="/rAmAyaNam/webpack_dist/uiLib.css">
<link rel="stylesheet" href="/rAmAyaNam/css/uiLibPrint.css" media="print" >
<link rel="stylesheet" href="/rAmAyaNam/css/fonts.css" >
<link rel="stylesheet" href="/rAmAyaNam/css/@fortawesome/fontawesome-free/css/solid.min.css">

<link rel="stylesheet" href="/rAmAyaNam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/" />
<link rel="alternate" hreflang="sa-Deva" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">रामायणे विश्वासटिप्पन्यः <br/> EB</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/rAmAyaNam/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="EB">EB</h1>
    
    <a id="editLink" class="btn btn-primary noPrint"  href="https://github.com/vishvAsa/rAmAyaNam/edit/content/kAvyam/padyam/kAlidAsaH_raghu-vaMsham/mallinAthaH/EB.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>[[रघुवंशम्	Source: <a href="https://www.ebharatisampat.in/readbook3.php?bookid=MjQzOTc2MTY0NjI2NDU3&amp;pageno=MjI0MjQyNjk5NTk=">EB</a>]]</p>
<p>[</p>
<p>[TABLE]</p>
<p>[ All rights reserved by the publisher.]</p>
<p>&lt;MISSING_FIG href=&quot;../books_images/U-IMG-172751529869.png&quot;/&gt;</p>
<p>Publisher</p>
<p>J. N. Yadava, Proprietor, Master Khelarilal &amp; Sons.,</p>
<p>Sanskrit Book Depot, Kachaurigali, Benares City.</p>
<p>&lt;MISSING_FIG href=&quot;../books_images/U-IMG-172751534470.png&quot;/&gt;</p>
<p>Printer<br>
B. L. Pawagi, Hitchintak Press,<br>
Ramghat, Benares City.</p>
<p><strong>महाकविश्रीकालिदासविरचितं</strong></p>
<p><strong>रघुवंशम्</strong></p>
<p><strong>मल्लिनाथकृतसंजीविनीसमेतम्।</strong></p>
<p><strong>&lt;MISSING_FIG href=&quot;../books_images/U-IMG-172751549171.png&quot;/&gt;</strong></p>
<p><strong>पं० बालकृष्णशास्त्रि मैमूरकर<br>
द्वारा संशोधितम्।</strong></p>
<p><strong>&lt;MISSING_FIG href=&quot;../books_images/U-IMG-172751557872.png&quot;/&gt;</strong></p>
<p><strong>प्रथमं संस्करणम्।</strong></p>
<p><strong>&lt;MISSING_FIG href=&quot;../books_images/U-IMG-172751563273.png&quot;/&gt;</strong></p>
<p>तच्च<br>
काश्या</p>
<p><strong>मास्टर खेलाड़ीलाल एण्ड सन्स</strong></p>
<p>&lsquo;संस्कृत बुकडिपो&rsquo; अध्यक्षेण<br>
श्रीहितचिन्तकमुद्रालये मुद्रापयित्वा<br>
प्रकाशितम्।</p>
<p>&lt;MISSING_FIG href=&quot;../books_images/U-IMG-172751570970.png&quot;/&gt;</p>
<p><strong>सन् १९३१ ई.</strong></p>
<p><strong>&lt;MISSING_FIG href=&quot;../books_images/U-IMG-172751563273.png&quot;/&gt;</strong></p>
<p><strong>भूमिका।</strong></p>
<p>माहिषं दधि सशर्करं पयः कालिदास-कविता नवं वयः।<br>
शारदेन्दुरबला च कोमला स्वर्गशेषमुपभुञ्जते जनाः॥</p>
<p>कवि-कुल-कुमुद-कलाधर कालिदास का स्थान संस्कृत साहित्य-संसार में अत्यन्त उच्च है। उनकी रचना सौकुमार्य एवं क्लिष्टसन्धि-रहित शब्दों से परिपूर्ण है। कल्पना की विशालता, विचार की गम्भीरता, अर्थ-प्रौढ़ता, पदलालित्य सब अद्वितीय है। उपमादि अलङ्कारों के विषय में पूछना ही क्या है? क्योंकि &lsquo;उपमा कालिदासस्य&rsquo; प्रसिद्ध है। संस्कृत भाषा पर उनका पूर्ण आधिपत्य था। ऐसा कोई शास्त्र नहीं था जिसका मनन उन्होंने न किया हो। उनका भौगोलिक ज्ञान कितना विशाल था इसे रघुवंश (चतुर्थ सर्ग) के अध्ययन करने वाले सहृदय पाठकगण जानते ही हैं। खगोलशास्त्र (अभिज्ञान शाकुन्तल सप्तमअङ्क ) ज्योतिः शास्त्र (रघुवंश तृतीयसर्ग, २२ श्लोक), छन्दशास्त्र, दर्शनशास्त्र (सांख्य, योग का वर्णन रघुवंश तथा कुमारसम्भव में), संगीतशास्त्र, चित्रकला आदि सभी में वे निपुण थे। अभिज्ञान शाकुन्तल, विक्रमोर्वशीय, मालविकाग्निमित्र, रघुवंश, कुमारसम्भव, मेघदूत आदि ग्रन्थ संस्कृत साहित्य में अद्वितीय एवं अनुपम हैं।</p>
<p>महाकवि बाण का कथन है—</p>
<p>निर्गतासु न वा कस्य कालिदासस्य सूक्तिषु।<br>
प्रीतिर्मधुरसार्द्रासु मञ्जरीष्विव जायते॥</p>
<p>और आज भी पण्डितों के मुख से वही वाक्य निकलता है। प्रस्तुत महाकाव्य कालिदास की प्रौढरचनाओं में एक है।</p>
<p>यह सर्वश्रेष्ठ महाकाव्य संस्कृत साहित्याकाश का एक जाज्वल्यमान नक्षत्र है। यह १९ सर्गों में समाप्त हुआ है। इस ग्रन्थ में सुकुमार कल्पना ने, स्वाभाविक वर्णन शैली, अनुपम पदलालित्य, अद्भुत एवं भव्य उपमाओं के साथ मिल कर, चमत्कार उत्पन्न किया किया है। महाकवि कालिदास अपनी वैदर्भी रीति के लिए सुप्रसिद्ध ही हैं। उनके काव्य शृङ्गार रस प्राधान्य हैं, किन्तु इससे यह अभिप्राय नहीं है कि उनके प्रन्थों में करुणरसादि का अभाव है। रघुवंश में नीति प्रतिपादक, धर्मबोधक, वस्तुस्वभाव वर्णन</p>
<p>है जो समस्त विद्वज्जन के मन को अपनी ओर आकर्षित कर लेते हैं। रघु की दिग्विजय यात्रा, साकेत वर्णन, अज विलाप आदि पठनीय हैं।</p>
<p>रघुवंश पर प्राचीन समय में श्री मल्लिनाथ, वल्लभ, महिमसिंहगणि, सुमतिविजय, लक्ष्मीनिवास, मेघराज, भरत, सनातन, रामनाथ, हरगोविन्द, कल्याणमल्ल, दक्षिणावर्त, नाथ, सरस्वती तीर्थ, सारोद्धारिणी, मेघलता, तथा ४ अवचूरि आदि बीसों के ऊपर टीकाकारों ने टीकाएँ की हैं, किन्तु सर्वश्रेष्ठ टीका मल्लिनाथ की ही प्रमाणित हुई है। डाक्टर भण्डारकर ने श्रीमल्लिनाथ का समय निरुपण किया है कि वे खीष्टीय तेरहवीं शताब्दी के अन्त एवं चौदहवीं के पूर्व भाग में हुए थे। श्रीमल्लिनाथ को पूर्ववर्ती सबही टीकाकारों का नाम विदित था। उन्होंने दक्षिणावर्त एवं नाथ के नाम का उल्लेख किया है और शेष टीकाकारों को &lsquo;केचित्&rsquo; अथवा &lsquo;अन्ये&rsquo; कह कर छोड़ दिया है। उन्होंने अपनी व्याख्या का नाम &lsquo;सञ्जीविनी&rsquo; रक्खा है। इसमें प्रत्येक शब्दों की टीका की गयी है; और यह टीका भी कोई साधारण नहीं है उनके पाण्डित्य की प्रदर्शिका है। कवि के पाठ को अक्षण्ण बनाए रखने के लिए उन्होंने बहुत शुद्ध पाठ स्क्खा है। उन्होंने जो अपनी टीका में उदाहरण दिए हैं वे श्रुति, स्मृति, ज्योतिष, तन्त्र, शालिहोत्र, व्याकरण, वात्स्यायनरचित कामसूत्र, आपस्तम्ब, आश्वलायन, कामन्दक, भरत, क्षेमेन्द्र, रामायण, महाभारत, पुराण, आगम, आख्यायिका एवं अन्यान्य काव्य ग्रन्थों से लिए हैं। अपने पाण्डित्य का अभिमान न कर उन्होंने कहा है—</p>
<p>कालिदासगिरां सारं कालिदासः सरस्वती।<br>
चतुर्मुखोऽथवा साक्षाद्विदुर्नान्ये तु मादृशः॥</p>
<p>अतः विद्यार्थियों के परम उपकारार्थ मैंने मल्लिनाथ की व्याख्या सहित रघुवंश प्रकाशित किया है। आशा है, संस्कृत के छात्रों का इससे लाभ होगा, क्योंकि प्रथम सर्ग से लेकर पञ्चम सर्ग पर्यन्त प्रथमा परीक्षा में, षष्ठ से लेकर दशम सर्ग पर्यन्त मध्यमा में तथा एकादश सर्ग से लेकर समाप्ति पर्यन्त शास्त्रिपरीक्षा के साहित्य खण्ड में रक्खा गया है। इतिशम्।</p>
<p>विनीत—<br>
प्रकाशक।</p>
<p><strong>॥श्रीः॥</strong></p>
<p><strong>रघुवंशम्।</strong></p>
<p>संजीविन्या समेतम्।</p>
<p><strong>प्रथमः सर्गः।</strong></p>
<p>मातापितृभ्यां जगतो नमो वामार्धजानये।<br>
सद्यो दक्षिणदृक्पातसंकुचद्वामदृष्टये॥</p>
<p>अन्तरायतिमिरोपशान्तये शान्तपावनमचिन्त्यवैभवम्।<br>
तन्नरं वपुषि कुञ्जरं मुखे मन्महे किमपि तुन्दिलं महः॥<br>
शरणं करवाणि शर्मदं ते चरणं वाणि चराचरोपजीव्यम्।<br>
करुणामसृणैः कटाक्षपातैः कुरु मामम्ब कृतार्थसार्थवाहम्॥</p>
<p>वाणीकाणभुजीमजीगणदवाशासीच्च वैयात्सिकी-<br>
मन्तस्तन्त्रमरस्त पन्नगगवीगुम्फेषु चाजागरीत्।<br>
वाचामाकलयद्रहस्यमखिलं यश्चाक्षिपादस्फुरां<br>
लोकेऽभृद्युपज्ञमेव विदुषां सौजन्यजन्यं यशः॥</p>
<p>मल्लिनाथकविः सोऽयं मन्दात्मानुजिघृक्षया।<br>
व्याचष्टे कालिदासीयं काव्यत्रयमनाकुलम्॥</p>
<p>कालिदासगिरां सारं कालिदासः सरस्वती।<br>
चतुर्मुखोऽथवा साक्षाद्विदुर्नान्ये तु मादृशाः॥</p>
<p>तथापि दक्षिणावर्तनाथाद्यैः क्षुण्णवर्त्मसु।<br>
वयं च कालिदासोक्तिष्ववकाशं लभेमहि॥</p>
<p>भारती कालिदासस्य दुर्व्याख्याविषमूर्च्छिता।<br>
एषा संजीविनी टीका तामद्योज्जीवयिष्यति॥</p>
<p>इहान्वयमुखेनैव सर्वं व्याख्यायते मया।<br>
नामूलं लिख्यते किंचिन्नानपेक्षितमुच्यते॥</p>
<p>इह खलु सकलकविशिरोमणिः कालिदासः &lsquo;काव्यं यशसेऽर्थकृते व्यवहारविदे शिवेतरक्षतये। सद्यः परनिर्वृतये कान्तासंमिततयोपदेशयुजे॥&rsquo; इत्याद्यालंकारिकवचनप्रामाण्यात्काव्यस्यानेकश्रेयःसाधनताम्, &lsquo;काव्यालापांश्च वर्जयेत्&rsquo; इत्यस्य निषेधशास्त्रस्यासत्काव्यविषयतां च पश्यन्, रघुवंशाख्यं महाकाव्यं चिकीर्षुः, चिकीर्षितार्थाविघ्नपरिसमाप्ति-संप्रदायाविच्छेदलक्षणफलसाधनभूतविशिष्टदेवतानमस्कारस्य शिष्टाचारपरिप्राप्तत्वात्, &lsquo;आशीर्नमस्क्रिया वस्तुनिर्देशो वापि तन्मुखम्&rsquo; इत्याशीर्वादाद्यन्यतमस्य प्रबन्धमुखलक्षणत्वात्काव्यनिर्माणस्य विशिष्टशब्दार्थप्रतिपत्तिमूलकत्वेन विशिष्टशब्दार्थयोश्च &lsquo;शब्दजातमशेषं तु</p>
<p>धत्ते शर्वस्य वल्लभा। अर्थरूपं यदखिलं धत्ते मुग्धेन्दुशेखरः॥&rsquo; इति वायुपुराणसंहितावचनबलेन पार्वतीपरमेश्वरायत्तत्वदर्शनात्,तत्प्रतिपित्सया तावेवाभिवादयते—</p>
<p><strong>वागर्थाविव संपृक्तौ वागर्थप्रतिपत्तये।<br>
जगतः पितरौ वन्दे पार्वतीपरमेश्वरौ॥१॥</strong></p>
<p>वागर्थाविवेत्येकं पदम्। इवेन सह नित्यसमासो विभक्त्त्यलोपश्च पूर्वपदप्रकृतिस्वरत्वंचेति वक्तव्यम्। एवमन्यत्रापि द्रष्टव्यम्। वागर्थाविव शब्दार्थाविव संपृक्तौ। नित्यसंबद्धावित्यर्थः। नित्यसंबद्धयोरुपमानत्वेनोपादानात्। &lsquo;नित्यः शब्दार्थसंबन्धः&rsquo; इति मीमांसकाः। जगतो लोकस्य पितरौ। माता च पिता च पितरौ। &lsquo;पिता मात्रा&rsquo; इति द्वन्द्वैकशेषः &lsquo;मातापितरौ पितरौ मातरपितरौ प्रसूजनयितारौ&rsquo; इत्यमरः। एतेन शर्वशिवयोः सर्वजगज्जनकतया वैशिष्ट्यमिष्टार्थप्रदानशक्तिः परमकारुणिकत्वं च सूच्यते। पर्वतस्यापत्यं स्त्री पार्वती। ‘तस्यापत्यम्&rsquo; इत्यण्। &lsquo;टिड्डाणञ्— &lsquo;इत्यादिना ङीप्। पार्वती च परमेश्वरश्च पार्वतीपरमेश्वरौ। परमशब्दः सर्वोत्तमत्वद्योतनार्थः। मातुरभ्यर्हितत्वादल्पाक्षरत्वाच्च पार्वती शब्दस्य पूर्वनिपातः। वागर्थप्रतिपत्तये शब्दार्थयोः सम्यग्ज्ञानार्थंवन्देऽभिवादये। अत्रोपमालंकारः स्फुट एव। तथोक्तम्— &lsquo;स्वतः सिद्धेन भिन्नेन संपन्नेन च धर्मतः। साम्यमन्येन वर्ण्यस्य वाच्यं चेदेकगोपमा॥&rsquo; इति। प्रायिकश्चोपमालंकारः कालिदासोक्तकाव्यादौ। भूदेवताकस्य सर्वगुरोर्मगणस्य प्रयोगाच्छुभलाभः सूच्यते। तदुक्तम्— &lsquo;शुभदो मो भूमिमय&rsquo;
इति। वकारस्यामृतबीजत्वात्प्रचयगमनादिसिद्धिः॥</p>
<p>संप्रति कविः स्वाहंकारं परिहरति &lsquo;क्व सूर्य’—&lsquo;इत्यादिश्लोकद्वयेन–</p>
<p><strong>क्व सूर्यप्रभवो वंशः क्व चाल्पविषया मतिः।<br>
तितीर्षुर्दुस्तरं मोहादुडुपेनास्मि सागरम्॥२॥</strong></p>
<p>प्रभवत्यस्मादिति प्रभवः कारणम्। &lsquo;ऋदोरप्&rsquo;। &lsquo;अकर्तरि च कारके संज्ञायाम्&rsquo; इति साधुः। सूर्यः प्रभवो यस्य स सूर्यप्रभवो वंशः क्व। अल्पो विषयो ज्ञेयोऽर्थो यस्याः सा मे मतिः प्रज्ञा च क्व। द्वौ क्वशब्दौ महदन्तरं सूचयतः। सूर्यवंशमाकलयितुं न शक्नोमीत्यर्थः॥ तथा च तद्विषयप्रबन्धनिरूपणं तु दूरापास्तमिति भावः। तथाहि। दुस्तरं तरितुमशक्यम्। &lsquo;ईषद्दुःसुषु–&rsquo; इत्यादिना खल्प्रत्ययः। सागरं मोहादज्ञानादुडुपेन प्लवेन। &lsquo;उडुपंतु प्लवः कोलः&rsquo; इत्यमरः। अथवा चर्मावनद्धेन पानपात्रेण। &lsquo;चर्मावनद्धमुडुपं प्लवः काष्ठं करण्यवत्&rsquo; इति सज्जनः। तितीर्षुस्तरीतुमिच्छुरस्मि भवामि। तरतेः सन्नन्तादुप्रत्ययः। अल्पसाधनैरधिकारम्भो न सुकर इति भावः। इदं च वंशोत्कर्षकथनं स्वप्रबन्धमहत्त्वार्थमेव। तदुक्तम्— &lsquo;प्रतिपाद्यमहिना च प्रबन्धो हि महत्तरः&rsquo; इति॥</p>
<p><strong>मन्दः कवियशःप्रार्थी गमिष्याम्युपहास्यताम्।<br>
प्रांशुलभ्ये फले लोभादुद्बाहुरिव वामनः॥३॥</strong></p>
<p>किं च मन्दो मूढः। &lsquo;मूढाल्यापटुनिर्भाग्या मन्दाः स्युः&rsquo; इत्यमरः। तथापि कवियशःप्रार्थी। कवीनां यशः काव्यनिर्माणेन जातं तत्प्रार्थनाशीलोऽहं प्रांशुनोन्नतपुरुषेण लभ्ये प्राप्ये फले फलविषये लोभादुद्बाहुः फलग्रहणायोच्छ्रितहस्तो वामनः खर्व इव। &lsquo;खर्वो ह्रस्वश्च</p>
<p>वामनः&rsquo; इत्यमरः। उपहास्यतामुपहासविषयताम्। &lsquo;ऋहलोर्ण्यत्&rsquo; इति ण्यत्प्रत्ययः। गमिष्यामि प्राप्स्यामि॥</p>
<p><strong>अथवा कृतवाग्द्वारे वंशेऽस्मिन्पूर्वसूरिभिः।<br>
मणौ वज्रसमुत्कीर्णे सूत्रस्येवास्ति मे गतिः॥४॥</strong></p>
<p>अथवा पक्षान्तरे। पूर्वैः सूरिभिः कविभिर्वाल्मीकादिभिः कृतवाग्द्वारे कृतं रामायणापादिप्रबन्धरूपा या वाक्सैव द्वारं प्रवेशो यस्य तस्मिन्। अस्मिन्सूर्यप्रभवे वंशे कुले। जन्मनैकलक्षणः संतानो वंशः। वज्रेण मणिवेधकसूचीविशेषेण। &lsquo;वज्रं त्वस्त्री कुलिशशस्त्रयोः। मणिवेधे रत्नभेदे&rsquo; इति केशवः। समुत्कीर्णे विद्धे मणौ रत्ने सूत्रस्येव मे मम गतिः संचारोऽस्ति। वर्णनीये रघुवंशे मम वाक्प्रसरोऽस्तीत्यर्थः॥</p>
<p>एवं रघुवंशे लब्धप्रवेशस्तद्वर्णनां प्रतिजानानः &lsquo;सोऽहम्&rsquo; इत्यादिभिः पञ्चभिः श्लोकैः कुलकेनाह—</p>
<p><strong>सोऽहमाजन्मशुद्धानामाफलोदयकर्मणाम्।<br>
आसमुद्रक्षितीशानामानाकरथवर्त्मनाम्॥५॥</strong></p>
<p>सोऽहम्। &lsquo;रघुणामन्वयं वक्ष्ये&rsquo; (१।९) इत्युत्तरेण संबन्धः। किंविधानां रघूणामिपत्रोत्तराणि विशेषणानि योज्यानि। आ जन्मनः। जन्मारभ्येत्यर्थः। &lsquo;आङ् मर्यादाभविध्योः&rsquo; इत्यव्ययीभावः। शुद्धानाम्। सुप्सुपेति समासः। एवमुत्तरत्रापि द्रष्टव्यम्। आजन्मशुद्धानाम्। निषेकादिसर्वसंस्कारसंपन्नानामित्यर्थः। आ फलोदयमाफलसिद्धेः कर्म येषां ते तथोक्तास्तेषाम्। प्रारब्धान्तगामिनामित्यर्थः। आ समुद्रं क्षितेरीशानाम्। सार्वभौमाणामित्यर्थः। आ नाकं रथवर्त्म येषां तेषाम्। इन्द्रसहचारिणामित्यर्थः। अत्र सर्वत्राङोभिविध्यर्थत्वं द्रष्टव्यम्। अन्यथा मर्यादार्थत्वे जन्मादिषु शुद्ध्यभावप्रसङ्गात्॥</p>
<p><strong>यथाविधिहुताग्नीनां यथाकामार्चितार्थिनाम्।<br>
यथापराधदण्डानां यथाकालप्रबोधिनाम्॥६॥</strong></p>
<p>विधिमनतिक्रम्य यथाविधि। &lsquo;यथासादृश्ये&rsquo; इत्यव्ययीभावः। तथा हुतशब्देन सुप्सुपेति समासः। एवं यथाकामार्चितेत्यादीनामपि द्रष्टव्यम्। यथाविधि हुता अग्नयो यैस्तेषाम्। यथाकाममभिलाषमनतिक्रम्यार्चितार्थिनाम्। यथापराधमपराधमनतिक्रम्य दण्डोयेषां तेषाम्। यथाकालं कालमनतिक्रम्य प्रबोधितां प्रबोधनशीलानाम्। चतुर्भिविशेषणैर्देवतायजनार्थिसत्कारदण्डधरत्वप्रजापालनसमयजागरूकत्वादीनि विवक्षितानि॥</p>
<p><strong>त्यागाय संभृतार्थानां सत्याय मितभाषिणाम्।<br>
यशसे विजिगीषूणां प्रजायै गृहमेधिनाम्॥७॥</strong></p>
<p>त्यागायसत्पात्रे विनियोगस्त्यागस्तस्मै। &lsquo;त्यागो विहापितं दानम्&rsquo; इत्यमरः। संभृतार्थानां संचितधनानाम्। न तु दुर्व्यापाराय। सत्याय मितभाषिणां मितभाषणशीलानाम्। न तु पराभवाय। यशसे कीर्तये। &lsquo;यशः कीर्तिः समज्ञा च&rsquo; इत्यमरः। विजिगीषूणां विजेतुमिच्छूनाम्। न त्वर्थसंग्रहाय। प्रजायै संतानाय गृहमेधिनां दारपरिग्रहाणाम्। न तु कामोपभोगाय। अत्र &lsquo;त्यागाय&rsquo; इत्यादिषु &lsquo;चतुर्थी तदर्थ—&rsquo; इत्या-</p>
<p>दिना तादर्थ्येचतुर्थीसमासविधानज्ञापकाच्चतुर्थी। गृहैर्दारैर्मेधन्ते संगच्छन्त इति गृहमेधिनः। &lsquo;दारेष्वपि गृहाः&rsquo; इत्यमरः। &lsquo;जाया च गृहिणी गृहम्&rsquo; इति हलायुधः। &lsquo;मेधृसंगमे&rsquo; इति धातोर्णिनिः। एभिर्विशेषणैः परोपकारित्वं सत्यवचनत्वं यशःपरत्वं पितॄणां शुद्धत्वं च विवक्षितानि॥</p>
<p><strong>शैशवेऽभ्यस्तविद्यानां यौवने विषयैषिणाम्।<br>
वार्धके मुनिवृत्तीनां योगेनान्ते तनुत्यजाम्॥८॥</strong></p>
<p>शिशोर्भावः शैशवं बाल्यम्। &lsquo;प्राणभृज्जातिवयोवचनोद्गात्र—&lsquo;इत्यञ्प्रत्ययः। &lsquo;शिशुत्वं शैशवं बाल्यम्&rsquo; इत्यमरः। तस्मिन्वयस्यभ्यस्तविद्यानाम्। एतेन ब्रह्मचर्याश्रमो विवक्षितः। यूनो भावो यौवनं तारुण्यम्। युवादित्वादण्प्रत्ययः। &lsquo;तारुण्यं यौवनं समम्&rsquo; इत्यमरः। तस्मिन्वयसिविषयैषिणां भोगाभिलाषिणाम्। एतेन गृहस्थाश्रमो विवक्षितः। वृद्धस्य भावो वार्द्धकं वृद्धत्वम्। &lsquo;द्वन्द्वमनोज्ञादिभ्यश्च&rsquo; इति वुञ्प्रत्ययः। &lsquo;वार्धकं वृद्धसंघाते वृद्धत्वे वृद्धकर्मणि&rsquo; इति विश्वः। संघातार्थेऽत्र &lsquo;वृद्धाच्च&rsquo; इति वक्तव्यात्सामूहिको वुञ्। तस्मिन्वार्धकेवयसि मुनीनां वृत्तिरिव वृत्तिर्येषां तेषाम्। एतेन वानप्रस्थाश्रमो विवक्षितः। अन्ते शरीरत्यागकाले योगेन परमात्मध्यानेन। &lsquo;योगः सनहनोपायध्यानसंगतियुक्तिषु&rsquo; इत्यमरः। तनुदेहं त्यजन्तीति तनुत्यजां देहत्यागिनाम्। &lsquo;कायो देहः क्लीवपुंसोः स्त्रियां मूर्तिस्तनुस्तनूः’ इत्यमरः। &lsquo;अन्येभ्योऽपि दृश्यते&rsquo; इति क्विप्। एतेन भिक्ष्वाश्रमो विवक्षितः॥</p>
<p><strong>रघूणामन्वयं वक्ष्ये तनुवाग्विभवोऽपि सन्।<br>
तद्गुणैः कर्णमागत्य चापलाय प्रचोदितः॥९॥</strong></p>
<p>सोऽहं लब्धप्रवेशः। तनुवाग्विभवोऽपि स्वल्पवाणीप्रसारोऽपि सन्। तेषां रघूणां गुणैस्तद्गुणैः। आजन्मशुद्ध्यादिभिः कर्तृभिः कर्णंमम श्रोत्रमागत्य चापलाय चापलं चपलकर्माविमृश्यकरणरूपं कर्तुम्। युवादित्वात्कर्मण्यण्। &lsquo;क्रियार्थोपपदस्य&rsquo; इत्यादिना चतुर्थी। प्रचोदितः प्रेरितः सन्। रघूणामन्वयं तद्विषयप्रबन्धं वक्ष्ये॥ कुलकम्॥</p>
<p>संप्रति स्वप्रबन्धपरीक्षार्थे सतः प्रार्थयते—</p>
<p><strong>तं सन्तः श्रोतुमर्हन्ति सदसद्व्यक्तिहेतवः<br>
हेम्नः संलक्ष्यते ह्यग्नौ विशुद्धिःश्यामिकापि वा॥१०॥</strong></p>
<p>तं रघुवंशाख्यं प्रबन्धं सदसतोर्गुणदोषयोर्व्यक्तेर्हेतवः कर्तारः सन्तः श्रोतुमर्हन्ति। तथाहि। हेम्नोविशुद्धिर्निर्दोषस्वरूपं श्यामिकापि लोहान्तरसंसर्गात्मको दोषोऽपि वाग्नौ संलक्ष्यते। नान्यत्र। तद्वदत्रापि सन्त एव गुणदोषविवेकाधिकारिणः नान्य इति भावः॥</p>
<p>वर्ण्यं वस्तूपक्षिपति–</p>
<p><strong>वैवस्वतो मनुर्नाम माननीयो मनीषिणाम्।<br>
आसीन्महीक्षितामाद्यः प्रणवश्छन्दसामिव॥११॥</strong></p>
<p>मनस ईषिणो मनीषिणो धीराः। विद्वांस इति यावत्। पृषोदरादित्वात्साधुः। तेषां माननीयः पूज्यः। छन्दसां वेदानाम्। &lsquo;छन्दः पद्ये च वेदे च&rsquo; इति विश्वः। प्रणव ओंकार</p>
<p>इव। महीं क्षियन्तीशत इति महीक्षितः क्षितीश्वराः। क्षिधातोरैश्वर्यार्थात्क्विप् तुगागमश्च। तेषामाद्य आदिभूतः। विवस्वतः सूर्यस्यापत्यं पुमान्वैवस्वतो नाम वैवस्वत इति प्रसिद्धो मनुरासीत्॥</p>
<p><strong>तदन्वये शुद्धिमति प्रसूतः शुद्धिमत्तरः।<br>
दिलीप इति राजेन्दुरिन्दुः क्षीरनिधाविव॥१२॥</strong></p>
<p>शुद्धिरस्यास्तीति शुद्धिमान्। तत्मिञ्शुद्धिमति तदन्वये तस्य मनोरन्वये वंशे। ‘अन्ववायोऽन्वयो वंशो गोत्रं चाभिजनं कुलम्&rsquo; इति हलायुधः। अतिशयेन शुद्धिमाञ्शुद्धिमत्तरः। ‘द्विवचनविभज्योप—&rsquo; इत्यादिना तरप्। दिलीप इति प्रसिद्धो राजा इन्दुरिव वो राजेन्दू राजश्रेष्ठः। उपमितं व्याघ्रादिना समासः। क्षीरनिधाविन्दुरिव प्रसूतो जातः॥</p>
<p>&lsquo;व्यूढ–&rsquo; इत्यादित्रिभिः श्लोकैर्दिलीपं विशिनष्टि—</p>
<p><strong>व्यूढोरस्को वृषस्कन्धः शालप्रांशुर्महाभुजः।<br>
आत्मकर्मक्षमं देहं क्षात्रो धर्म इवाश्रितः॥१३॥</strong></p>
<p>व्यूहं विपुलमुरो यस्य स व्यूढोरस्कः। &lsquo;उरःप्रभृतिभ्यः कप्&rsquo;। &lsquo;व्यूढं विपुलं भद्रं स्फारं स्फीतंसमं वरिष्ठं च&rsquo; इति यादवः। वृषस्य स्कन्ध इव स्कन्धो यस्य स तथा। &lsquo;सप्तम्युपमान–&lsquo;इत्यादिनोत्तरपदलोपी बहुव्रीहिः। शालो वृक्ष इव प्रांशुरुन्नतः शालप्रांशुः। &lsquo;प्राकारवृक्षयोः शालः शालः सर्जतरुः स्मृतः&rsquo; इति यादवः। &lsquo;उच्चप्रांशुन्नतोदग्रोच्छ्रितास्तुङ्गे&rsquo; इयमरः। महाभुजो महाबाहुः। आत्मकर्मक्षमं स्वव्यापारानुरूपं देहमाश्रितः प्राप्तात्रःक्षात्र क्षत्रसंबन्धी धर्म इवस्थितः। मूर्तिमान्पराक्रम इव स्थित इत्युत्प्रेक्षा॥</p>
<p><strong>सर्वातिरिक्तसारेण सर्वतेजोभिभाविना।<br>
स्थितः सर्वोन्नतेनोर्वीं क्रान्त्वा मेरुरिवात्मना॥१४॥</strong></p>
<p>सर्वातिरिक्तसारेण सर्वेभ्यो भूतेभ्योऽधिकबलेन। &lsquo;सारो बले स्थिरांशे च&rsquo; इत्यमरः। सर्वाणि भूतानि तेजसाभिभवतीति सर्वतेजोभिभावी तेन। सर्वेभ्य उन्नतेनात्मना शरीरेण। &lsquo;आत्मा देहे धृतौ जीवे स्वभावे परमात्मनि&rsquo; इति विश्वः। मेरुरिव। उर्वी क्रान्त्वाक्रम्य स्थितः। मेरावपि विशेषणानि तुल्यानि। &lsquo;अष्टाभिश्च सुरेन्द्राणां मात्राभिर्निर्मितो नृपः। तस्मादभिभवत्येष सर्वभूतानि तेजसा॥&rsquo; इति मनुवचनाद्राज्ञः सर्वतेजोभिभावित्वं ज्ञेयम्।</p>
<p><strong>आकारसदृशप्रज्ञः प्रज्ञया सदृशागमः।<br>
आगमैः सदृशारम्भ आरम्भसदृशोदयः॥१५॥</strong></p>
<p>आकारेण मूर्त्या सदृशी प्रज्ञा यस्य सः। प्रज्ञया सदृशागमः प्रज्ञानुरूपशास्त्रपरिश्रमः। आगमैः सदृश आरम्भः कर्म यस्य स तथोक्तः। आरभ्यत इत्यारम्भः कर्म। तत्सदृश उदयः फलसिद्धिर्यस्य स तथोक्तः॥</p>
<p><strong>भीमकान्तैर्नृपगुणैः स बभूवोपजीविनाम्।<br>
अधृष्यश्चाभिगम्यश्च यादोरत्नैरिवार्णवः॥१६॥</strong></p>
<p>भीमैश्च कान्तैश्च नृपगुणै राजगुणैस्तेजःप्रतापादिभिः कुलशीलदाक्षिण्यादिभिश्च स</p>
<p>दिलीप उपजीविनामाश्रितानाम्। यादोभिर्जलजीवैः। &lsquo;यादांसि जलजन्तवः&quot; इत्यमरः। रत्नैश्चार्णव इव। अधृष्योऽनभिभवनीयश्चाभिगम्य आश्रयणीयश्च बभूव॥</p>
<p><strong>रेखामात्रमपि क्षुण्णादा मनोर्वर्त्मनः परम्।</strong><br>
<strong>न व्यतीयुः प्रजास्तस्य नियन्तुर्नेमिवृत्तयः॥१७॥</strong></p>
<p>नियन्तुः शिक्षकस्य सारथेश्च तस्य दिलीपस्य संबन्धिन्यो नेमीनां चक्रधाराणां वृत्तिरिववृत्तिर्व्यापारो यासां ताः। &lsquo;चक्रधारा प्रधिर्नेमिः&rsquo; इति यादवः। &lsquo;चक्रं रथाङ्गं तस्यान्ते नेमि स्त्री स्यात्प्रधिः पुमान्&rsquo; इत्यमरः। प्रजाः। आ मनोः। मनुमारभ्येत्यभिविधिः। पदद्वयं चैतत्। समासस्य विभाषितत्वात्। क्षुण्णादभ्यस्तात्प्रहताच्च वर्त्मन आचारपद्धतेरध्वनश्च परमधिकम्। इतस्तत इत्यर्थः। रेखा प्रमाणमस्येति रेखामात्रं रेखाप्रमाणम्। ईषदपीत्यर्थः।&lsquo;प्रमाणे द्वयसज्–&rsquo; इत्यादिना मात्रच्प्रत्ययः। परशब्दविशेषणं चैतत्। न व्यतीयुर्नातिक्रान्तवत्यः। कुशलसारथिप्रेषिता स्थनेमय इव तस्य प्रजाः पूर्वक्षुण्णमार्गे न जहुरिति भावः॥</p>
<p><strong>प्रजानामेव भूत्यर्थंं स ताभ्यो बलिमग्रहीत्।</strong><br>
<strong>सहस्रगुणमुत्स्रष्टुमादत्ते हि रसं रविः॥१८॥</strong></p>
<p>स राजा प्रजानां भूत्या अर्थाय भूत्यर्थं वृद्ध्यर्थमेव। अर्थेन सह नित्यसमासः सर्वलिङ्गता च वक्तव्या। ग्रहणक्रियाविशेषणं चैतत्। ताभ्यः प्रजाभ्यो बलिं षष्ठांशरूपं करमग्रहीत्। &lsquo;भागधेयः करो बलिः&rsquo; इत्यमरः। तथाहि।रविः सहस्रं गुणा यस्मिन्कर्मणि तद्यथासहस्रगुणं सहस्रधोत्स्रष्टुं दातुम्। उत्सर्जनक्रियाविशेषणं चैतत्। रसमम्ब्वादत्ते गृह्णाति। &lsquo;रसोगन्धे रसे स्वादे तिक्तादौ विषरोगयोः। शृङ्गारादौ द्रवे वीर्ये देहधात्वम्बुपारदे॥&rsquo; इति विश्वः॥</p>
<p>संप्रति बुद्धिशौर्यसंपन्नस्य तस्यार्थसाधनेषु पुरानपेक्षत्वमाह—</p>
<p><strong>सेना परिच्छदस्तस्य द्वयमेवार्थसाधनम्।</strong><br>
<strong>शास्त्रेष्वकुण्ठिता बुद्धिमौर्वी धनुषि चातता॥१९॥</strong></p>
<p>तस्य राज्ञः सेना चतुरङ्गबलम्। परिच्छाद्यतेऽनेनेति परिच्छद उपकरणं बभूव। छत्रचामरादितुल्यमभूदित्यर्थः। &lsquo;पुंसि संज्ञायां घः प्रायेण&rsquo; इति घप्रत्ययः। &lsquo;छादेर्घेऽद्व्युपसर्गस्य&rsquo; इत्युपधाह्रस्वः। अर्थस्य प्रयोजनस्य तु साधनं द्वयमेव। शास्त्रेष्वकुण्ठिताव्याहता बुद्धिः। &lsquo;व्यापृता&rsquo; इत्यपि पाठः। धनुष्याततारोपिता मौर्वी ज्या च। &lsquo;मौर्वी ज्या शिञ्जिनी गुणः&rsquo;इत्यमरः। नीतिपुरःसरमेव तस्य शौर्यमभूदित्यर्थः॥</p>
<p>राज्यमूलं मन्त्रसंरक्षणं तस्यासीदित्याह—</p>
<p><strong>तस्य संवृतमन्त्रस्य गूढाकारेङ्गितस्य च।</strong><br>
<strong>फलानुमेयाः प्रारम्भाः संस्काराः प्राक्तना इव॥२०॥</strong></p>
<p>संवृतमन्त्रस्य गुप्तविचारस्य। &lsquo;वेदभेदे गुप्तवादे मन्त्रः&rsquo; इत्यमरः। शोकहर्षादिसूचको भ्रुकुटीमुखरागादिराकारः। इङ्गितं चेष्टितं हृदयगतविकारो वा। &lsquo;इङ्गितं हृद्गतो भावो बहिराकार आकृतिः&rsquo; इति सज्जनः। गूढे आकारेङ्गिते यस्य। स्वभावचापला-</p>
<p>द्भ्रमपरम्परया मुखरागादिलिङ्गैर्वा तृतीयगामिमन्त्रस्य तस्य। प्रारभ्यन्त इति प्रारम्भाः सामाद्युपायप्रयोगाः। प्रागित्यव्ययेन पूर्वजन्मोच्यते। तत्र भवाः प्राक्तनाः। &lsquo;सायंचिर-&rsquo; इत्यादिना ट्युल्प्रत्ययः। संस्काराः पूर्वकर्मवासना इव। फलेन कार्येणानुमेया अनुमातुं योग्या आसन्। अत्र याज्ञवल्क्यः—&lsquo;मन्त्रमूलं यतो राज्यमतो मन्त्रंसुरक्षितम्। कुर्याद्यथा तन्न विदुः कर्मणामा फलोदयात् ॥&lsquo;इति॥</p>
<p>संप्रति सामाद्युपायान्विनैवात्मरक्षादिकं कृतवानित्याह—</p>
<p><strong>जुगोपात्मानमत्रस्तो भेजे धर्ममनातुरः।</strong><br>
<strong>अगृध्नुराददे सोऽर्थमसक्तः सुखमन्वभूत्॥२१॥</strong></p>
<p>अत्रस्तोऽभीतः सन्। &lsquo;त्रस्तो भीरुभीरुकभीलुकाः&rsquo; इत्यमरः। त्रासोपाधिमन्तरेणैवत्रिवर्गसिद्धेः प्रथमसाधनत्वादेवात्मानं शरीरं जुगोप रक्षितवान्। अनातुरोऽरुग्ण एव धर्मं सुकृतं भेजे। अर्जितवानित्यर्थः। अगृध्नुरगर्धनशील एवार्थमाददे स्वीकृतवान्। गृधुस्तु गर्धनः। लुब्धोऽभिलाषुकस्तृष्णक्समौ लोलुपलोलुभौ&rsquo; इत्यमरः।&rsquo; त्रसिगृधिधृषिक्षिपेः कुः&rsquo; इति कुप्रत्ययः। असक्त आसक्तिरहित एव सुखमन्वभूत्॥</p>
<p>परस्परविरुद्धानामपि गुणानां तत्र साहचर्यमासीदित्याह—</p>
<p><strong>ज्ञाने मौनं क्षमा शक्तौ यागे श्लाघाविपर्ययः।</strong><br>
<strong>गुणा गुणानुबन्धित्वात्तस्य सप्रसवा इव॥२२॥</strong></p>
<p>ज्ञाने परवृत्तान्तज्ञाने सत्यपि मौनं वाङ्नियमनम्। यथाह कामन्दकः—&lsquo;नास्योपतापि मौनं व्रतचरिष्णुता&rsquo; इति। शक्तौ प्रतीकारसामर्थ्येऽपि क्षमापकारसहनम्। अत्रचाणक्यः&rsquo;शक्तानां भवणं क्षमा&rsquo; इति। त्यागे वितरणे सत्यपि श्लाघाया विकत्थनाय विपर्ययोऽभावः। अत्राह मनुः—&lsquo;न दत्त्वा परिकीर्तयेत्&rsquo; इति। इत्थं तस्य गुणा ज्ञानादयो गुणैर्विरुद्धैर्मौनादिभिरनुबन्धित्वात्सहचारित्वात्। सह प्रसवो जन्म येषां ते सप्रसवाः। सोदरा इवाभूवन्। विरुद्धा अपि गुणास्तस्मिन्नविरोधेनैव स्थिता इत्यर्थः॥</p>
<p>द्विविधं वृद्धत्वं ज्ञानेन वयसा च। तत्र तस्य ज्ञानेन वृद्धत्वमाह—</p>
<p><strong>अनाकृष्टस्य विषयैर्विद्यानां पारदृश्वनः।</strong><br>
<strong>तस्य धर्मरतेरासीद्वृद्धत्वं जरसा विना ॥२३॥</strong></p>
<p>विषयैः शब्दादिभिः। &lsquo;रूपं शब्दो गन्धरसस्पर्शाश्चविषया अमी&rsquo; इत्यमरः। अनाकृष्टस्यावशीकृतस्य विद्यानां वेदवेदाङ्गादीनां पारदृश्वनः पारमन्तं दृष्टवतः। दृशेः क्वनिप्। धर्मे रतिर्यस्य तस्य राज्ञो जरसा जरया विना। &lsquo;विस्रसा जरा&rsquo; इत्यमरः। &lsquo;षिद्भिदादिभ्योऽङ्&rsquo; इत्यङ्प्रत्ययः। &lsquo;जराया जरसन्यतरस्याम्&rsquo; इति जरसादेशः। वृद्धत्वं वार्द्धकमासीत्। तस्य यूनोऽपि विषयवैराग्यादिज्ञानगुणसंपत्त्या ज्ञानतो वृद्धत्वमासीदित्यर्थः। नाथस्तुचतुर्विधं वृद्धत्वमिति ज्ञात्वा &lsquo;अनाकृष्टस्य&rsquo; इत्यादिना विशेषणत्रयेण वैराग्यज्ञानशीलवृद्धत्वान्युक्तानीत्यवोचत्॥</p>
<p><strong>प्रजानां विनयाधानाद्रक्षणाद्भरणादपि।</strong><br>
<strong>स पिता पितरस्तासां केवलं जन्महेतवः ॥२४॥</strong></p>
<p>प्रजायन्त इति प्रजा जनाः। &lsquo;उपसर्गे च संज्ञायाम्&rsquo; इति डप्रत्ययः। प्रजा स्यात्संततौ जने&rsquo; इत्यमरः। तासां विनयस्य शिक्षाया आधानात्करणात्। सन्मार्गप्रवर्तनादिति यावत्। रक्षणाद्भयहेतुभ्यस्त्राणात्। आपन्निवारणादिति यावत्। भरणादन्नपानादिभिः पोषणादपि अपिः समुच्चये। स राजा पिताभूत्। तासां पितरस्तु जन्महेतवो जन्ममात्रकर्तारः केवलमुत्पादका एवाभूवन्। जननमात्र एवं पितॄणां व्यापारः। सदा शिक्षारक्षणादिकं तु स एव करोतीति तस्मिन्पितृत्वव्यपदेशः। आहुश्च — &lsquo;स पिता यस्तुपोषकः&rsquo; इति।</p>
<p><strong>स्थित्यै दण्डयतो दण्ड्यान्परिणेतुः प्रसूतये।</strong><br>
<strong>अप्यर्थकामौ तस्यास्तां धर्म एव मनीषिणः ॥२५॥</strong></p>
<p>दण्डमर्हन्तीति दण्ड्याः। &lsquo;दण्डादिभ्यो यः&rsquo; इति यप्रत्ययः। &lsquo;अदण्ड्यान्दण्डयन्राजा दण्ड्यांश्चैवाप्यदण्डयन्। अयशो महदाप्नोति नरकं चैव गच्छति।&rsquo; इति शास्त्रवचनात्। तान्दण्ड्यानेव स्थित्यै लोकप्रतिष्ठायै दण्डयतः शिक्षयतः। प्रसूतये संतानायैव परिणेतुर्दारान्परिगृह्णतः। मनीषिणो विदुषः। दोषज्ञस्येति यावत्। &lsquo;विद्वान्विपश्चिद्दोषज्ञः सन्सुधीः कोविदो बुधः। धीरो मनीषी&rsquo; इत्यमरः। तस्य दिलीपस्यार्थकामावपि धर्म एवास्तां जातौ। अस्तेर्लङ् अर्थकामसाधनयोर्दण्डविवाहयोर्लोकस्थापनप्रजोत्पादनरूपधर्मार्थत्वेनानुष्ठानादर्थकामावपि धर्मशेषतामापादयन्स राजा धर्मोत्तरोऽभूदित्यर्थः। आह च गौतमः— &lsquo;न पूर्वाह्णमध्यंदिनापराह्णानफलान्कुर्यात्यथाशक्ति धर्मार्थकामेभ्यस्तेषु धर्मोत्तरः स्यात्॥&lsquo;इति॥</p>
<p><strong>दुदोह गां स यज्ञाय सस्याय मघवा दिवम्।</strong><br>
<strong>संपद्विनिमयेनोभौ दधतुर्भुवनद्वयम् ॥२६॥</strong></p>
<p>स &lsquo;राजा यज्ञाय यज्ञं कर्तुं गां भुवं दुदोह। करग्रहणेन रिक्तां चकारेत्यर्थः। मघवा देवेन्द्रः सस्याय सस्यं वर्धयितुं दिवं स्वर्गं दुदोह। द्युलोकान्महीलोके वृष्टिमुत्पादयामासेत्यर्थः। &lsquo;क्रियार्थोपपदस्य-&rsquo; इत्यादिना यज्ञसस्याभ्यां चतुर्थी। एवमुभौ संपदो विनिमयेन परस्परमादानप्रतिदानाभ्यां भुवनद्वयं दधतुः पुपुषतुः। राजा यज्ञैरिन्द्रलोकमिन्द्रश्चोदकेन भूलोकं पुपोषेत्यर्थः। उक्तं च दण्डनीतौ - &lsquo;राजा त्वर्थान्समाहृत्य कुर्यादिन्द्रमहोत्सवम्। प्रीणितो मेघवाहस्तु महतींवृष्टिमावहेत्॥&rsquo; इति॥</p>
<p><strong>न किलानुययुस्तस्य राजानो रक्षितुर्यशः।</strong><br>
<strong>व्यावृत्ता यत्परस्वेभ्यः श्रुतौ तस्करता स्थिता ॥२७॥</strong></p>
<p>राजानोऽन्ये नृपा रक्षितुर्भयेभ्यस्त्रातुस्तस्य राज्ञो यशो नानुययुः किल नानुचक्रुः खलु। कुतः। यद्यस्मात्कारणात्तस्करता चौर्यं परस्वेभ्यः परधनेभ्यः स्वविषयभूतेभ्यो व्यावृत्ता सती श्रुतौ वाचकशब्दे स्थिता प्रवृत्ता। अपहार्यान्तराभावात्तस्करशब्द एवापहृत इत्यर्थः। अथवा। &lsquo;अत्यन्तासत्यपि ह्यर्थे ज्ञानं शब्दः करोति हि&rsquo; इति न्यायेन शब्दे स्थिता स्फुरिता न तु स्वरूपतोऽस्तीत्यर्थः॥</p>
<p><strong>द्वेष्योऽपि संमतः शिष्टस्तस्यार्तस्य यथौषधम्।</strong><br>
<strong>त्याज्योदुष्टः प्रियोऽप्यासीदङ्गुलीवोरगक्षता ॥२८॥</strong></p>
<p>शिष्टो जनो द्वेष्यः शत्रुरपि। आर्तस्य रोगिण औपधं यथौषधमिव। तस्य संमतोऽनुमत आसीत्। दुष्टो जनः प्रियोऽपि प्रेमास्पदीभूतोऽपि। उरगक्षता सर्पदष्टाङ्गुलीव। &lsquo;छिन्द्याद्बाहुमपि दुष्टात्मनः&rsquo; इति न्यायात्। त्याज्य आसीत्। तस्य शिष्ट एववन्धुर्दुष्ट एव शत्रुरित्यर्थः॥</p>
<p>तस्य परोपकारित्वमाह—</p>
<p><strong>तं वेधा विदधे नूनं महाभूतसमाधिना।</strong><br>
<strong>तथाहि सर्वे तस्यासन्परार्थैकफला गुणाः ॥२९॥</strong></p>
<p>वेधाः स्रष्टा। &lsquo;स्रष्टा प्रजापतिर्वेधाः&rsquo; इत्यमरः।तं दिलीपम्। समाधीयतेऽनेनेति समाधिः कारणसामग्री। महाभूतानां यः समाधिस्तेन महाभूतसमाधिना विदधे ससर्ज। नूनं ध्रुवम्ः। इत्युत्प्रेक्षा। तथाहि। तस्य राज्ञः सर्वे गुणा रूपरसादिमहाभूतगुणवदेव परार्थः परप्रयोजनमेवैकं मुख्यं फलं येषां ते तथोक्ता आसन्। महाभूतगुणोपमानेन कारणगुणाः कार्यं संक्रामन्तीति न्यायः सूचितः॥</p>
<p><strong>स वेलावप्रवलयां परिखीकृतसागराम् ।</strong><br>
<strong>अनन्यशासनामुर्वीं शशासैकपुरीमिव ॥३०॥</strong></p>
<p>स दिलीपः। वेलाः समुद्रकूलानि। &lsquo;वेला कूलेऽपि वारिधेः इति विश्वः। ता एव वलयाः प्राकारवेष्टनानि यस्यास्ताम्। &lsquo;स्याच्चयो वप्रमस्त्रियाम्। प्राकारो वरणः शालः प्राचीनं प्रान्ततो वृतिः॥&rsquo; इत्यमरः। परितः खातं परिखा दुर्गवेष्टनम्। &ldquo;खातं खेयं तुपरिखा&rsquo; इत्यमरः। &lsquo;अन्येष्वपि दृश्यते&rsquo; इत्यत्रापिशब्दात्खनेर्डप्रत्ययः। अपरिखाः परिखाः संपद्यमानाः कृताः परिखीकृताः सागरा, यस्यास्ताम्। अभूततद्भावे च्विः। अविद्यमानमन्यस्य एवराज्ञः शासनं यस्यास्तामनन्यशासनामुर्वीमेकपुरीमिव शशास। अनायासेन शासितवानित्यर्थः॥</p>
<p><strong>तस्य दाक्षिण्यरूढेन नाम्ना मगधवंशजा।</strong><br>
<strong>पत्नी सुदक्षिणेत्यासीदध्वरस्येव दक्षिणा ॥३१॥</strong></p>
<p>तस्य राज्ञो मगधवंशे जाता मगधवंशजा। &lsquo;सप्तम्यांजनेर्डः&rsquo; इति डप्रत्ययः। एतेनाभिजात्यमुक्तम्। दाक्षिण्यं परच्छन्दानुवर्तनम्। &lsquo;दक्षिणः सरलोदारपरच्छन्दानुवर्तिषु&rsquo; इति शाश्वतः। तेन रूढं प्रसिद्धम्। तेन नाम्ना। अध्वरस्य यज्ञस्य दक्षिणा दक्षिणाख्या पत्नीव। सुदक्षिणेति प्रसिद्धा पत्त्यासीत्। अत्र श्रुतिः—&lsquo;यज्ञो गन्धर्वस्तस्य दक्षिणाप्सरसः&rsquo; इति। &lsquo;दक्षिणाया दाक्षिण्यं नामर्त्विजो दक्षिणत्वप्रापकत्वम्। ते दक्षन्ते दक्षिणां प्रतिगृय&rsquo; इति च॥</p>
<p><strong>कलत्रवन्तमात्मानमवरोधे महत्यपि।</strong><br>
<strong>तया मेने मनस्विन्या लक्ष्म्या च वसुधाधिपः ॥३२॥</strong></p>
<p>वसुधाधिपः। अवरोधेऽन्तःपुरवर्गे महति सत्यपि। मनस्विन्या दृढचित्तया। पतिचित्तानुवृत्त्यादिनिर्बन्धक्षमयेर्थः। तया सुद‌क्षिणया लक्ष्म्याचात्मानं कलत्रवन्तं भार्यावन्तं मेने। &lsquo;कलत्रं श्रोणिभार्ययोः&rsquo; इत्यमरः। वसुधाधिप इत्यनेन वसुधया चेति गम्यते॥</p>
<p><strong>तस्यामात्मानुरूपायामात्मजन्मसमुत्सुकः।</strong><br>
<strong>विलम्बितफलैः कालं स निनाय मनोरथैः॥३३॥</strong></p>
<p>स राजा। आत्मानुरूपायां तस्याम्। आत्मनो जन्म यस्यासावात्मजन्मा पुत्रः। तस्मिन्समुत्युकः। यद्वा। आत्मनो जन्मनि पुत्ररूपेणोत्पत्तौसमुत्युकः सन्। आत्मा &lsquo;वै पुत्रनामाति&rsquo; इति श्रुतेः। विलम्बितं फलं पुत्रप्राप्तिरूपं तेषां तैमैनोरथैःकदा मे पुत्रो भवेदित्याशाभिः कालं निनाय यापयामास॥</p>
<p><strong>संतानार्थाय विधये स्वभुजादवतारिता।</strong><br>
<strong>तेन धूर्जगतो गुर्वी सचिवेषु निचिक्षिपे ॥३४॥</strong></p>
<p>तेन दिलीपेन। संतानोऽर्थः प्रयोजनं यस्य तस्मै संतानार्थाय विधयेऽनुष्ठानाय। जादवतारितावरोपिता जगतो लोकस्य गुर्वी धूर्भारः सचिवेषु निविक्षिपे निहिता॥</p>
<p><strong>अथाभ्यर्च्य विधातारं प्रयतौ पुत्रकाम्यया।</strong><br>
<strong>तौ दम्पती वशिष्ठस्य गुरोर्जग्मतुराश्रमम् ॥३५॥</strong></p>
<p>अथ धुरोऽवतारानन्तरं पुत्रकाम्ययात्मनः पुत्रेच्छया। &lsquo;काम्यच्च&rsquo; इति पुत्रशब्दात्काम्यच्प्रत्ययः। ‘अ प्रत्ययात्&rsquo; इति पुत्रकाम्यधातोरकारप्रत्ययः। ततष्टाप्। तया तौ दंपती जायापती। राजदन्तादिषु जायाशब्दस्य दमिति निपातनात्साधुः। प्रयतौ पूतौ विधातारं ब्रह्माणमभ्यर्च्य। &lsquo;स खलु पुत्रार्थिभिरुपास्यते&rsquo; इति मान्त्रिकाः। गुरोःकुलगुरोर्वशिष्ठस्याश्रमं जग्मतुः। पुत्रप्राप्त्युपायापेक्षयेति शेषः॥</p>
<p><strong>स्निग्धगम्भीरनिर्घोषमेकं स्यन्दनमास्थितौ।</strong><br>
<strong>प्रावृषेण्यं पयोवाहं विद्युदैरावताविव ॥३६॥</strong></p>
<p>स्निग्धो मधुरो गम्भीरो निर्घोषो यस्य तमेकं स्यन्दनं रथम्। प्रावृषि भवः प्रावृषेण्यः। &lsquo;प्रावृष एण्यः&rsquo; इत्येण्यप्रत्ययः। तं प्रावृषेण्यं पयोवाहं मेघं विद्युदैरावताविव। आस्थितावारूढौ। जग्मतुरिति पूर्वेण संबन्धः। इरा आपः। &lsquo;इरा भूवाक्सुराप्सु स्यात्&rsquo; इत्यमरः। इरावान्समुद्रः। तत्र भव ऐरावतोऽभ्रमातङ्गः। &lsquo;ऐरावतोऽभ्रमातङ्गैरावणाभ्रमुवल्लभाः&rsquo;इत्यमरः। ‘अभ्रमातङ्गत्वाच्चाभ्रस्थत्वादभ्ररूपत्वात्&rsquo; इति क्षीरस्वामी। अत एव मेघारोहणंविद्युत्साहचर्यं च घटते। किं च विद्युत ऐरावतसाहचर्यादेवैरावती संज्ञा। ऐरावतस्य स्त्र्यैरावतीति क्षीरस्वामी। तस्मात्सुष्टूक्तं विद्युदैरावताविवेति। एकरथारोहणोक्त्या कार्यसिद्धिबीजं दंपत्योरत्यन्तसौमनस्यं सूचयति॥</p>
<p><strong>मा भूदाश्रमपीडेति परिमेयपुरःसरौ।</strong><br>
<strong>अनुभावविशेषात्तु सेनापरिवृताविव ॥३७॥</strong></p>
<p>पुनः किंभूतौ दंपती। आश्रमपीडा मा भून्मास्त्विति हेतोः। &lsquo;माङि लुङ्&rsquo; इत्याशीरर्थे लुङ्। &lsquo;न माङ्योगे&rsquo; इत्यडागमनिषेधः। परिमेयपुरःसरौ परिमितपरिचरौ। अनुभावविशेषात्तु तेजोविशेषात्सेनापरिवृताविव स्थितौ॥</p>
<p><strong>सेव्यमानौ सुखस्पर्शैः शालनिर्यासगन्धिभिः।</strong><br>
<strong>पुष्परेणूत्किरैर्वातैराधूतवनराजिभिः॥३८॥</strong></p>
<p>पुनः कथंभूतौ। सुखः शीतलत्वात्प्रियः स्पर्शो येषां तैः। शालनिर्यासगन्धिभिः सर्जतरुनिस्यन्दगन्धवद्भिः। &lsquo;शालःसर्जतरुः स्मृतः&rsquo; इति शाश्वतः। उत्किरन्ति विक्षिपन्तीत्युत्किराः। &lsquo;इगुपध-&rsquo; इत्यादिना किरतेः कप्रत्ययः। पुष्परेणूनामुत्किरास्तैराधूता मान्द्यादीपत्कम्पिता वनराजयो यैस्तैर्वातैः सेव्यमानौ॥</p>
<p><strong>मनोभिरामाः शृण्वन्तौ रथनेमिस्वनोन्मुखैः।</strong><br>
<strong>षड्जसंवादिनीःकेका द्विधा भिन्नाः शिखण्डिभिः॥३९॥</strong></p>
<p>रथनेमिस्वनोन्मुखैः। मेघध्वनिशङ्कयोन्नमितमुखैरित्यर्थः। शिखण्डिभिर्मयूरैर्द्विधा भिन्नाः। शुद्धविकृतभेदेनाविष्कृतावस्थायां च्युताच्युतभेदेन वा षड्जो द्विविधः। तत्सादृश्यात्केका अपि द्विधा भिन्ना इत्युच्यते। अत एवाह - षड्जसंवादिनीरिति। षड्भ्यः स्थानेभ्यो जातःषड्जः। तदुक्तम् — &lsquo;नासां कण्ठमुरस्तालु जिह्वां दन्तांश्च संस्पृशन्। षड्भ्यः संजायते यस्मात्तस्मात्षड्ज इति स्मृतः॥&rsquo; स च तन्त्रीकण्ठजन्मा स्वरविशेषः। &lsquo;निषादर्षभगान्धारषड्जमध्यमधैवताः। पञ्चमश्चेत्यमी सप्त तन्त्रीकण्ठोत्थिताः स्वराः॥&rsquo; इत्यमरः। षड्जेन संवादिनीः सदृशीः। तदुक्तं मातङ्गेन - &lsquo;षड्जं मयुरो वदति&rsquo; इति। मनोभिरामा मनसः प्रियाः। के मूर्ध्नि कायन्ति ध्वनन्तीति केका मयूरवाण्यः। &lsquo;केका वाणी मयूरस्य&rsquo; इत्यमरः। ताः केकाः शृण्वन्तौ। इति श्लोकार्थः॥</p>
<p><strong>परस्पराक्षिसादृश्यमदूरोज्झितवर्त्मसु।</strong><br>
<strong>मृगद्वन्द्वेषु पश्यन्तौ स्यन्दनावद्धदृष्टिषु ॥४०॥</strong></p>
<p>विश्रम्भाददूरं समीपं यथा भवति तथोज्झितं वर्त्म यैस्तेषु। स्यन्दनाबद्धदृष्टिषु स्यन्दने रथ आबद्धा सञ्जिता दृष्टिर्नेत्रं यैस्तेषु। &lsquo;दृग्दृष्टिनेत्रलोचनचक्षुर्नयनाम्बकेक्षणाक्षीणि&rsquo; हलायुधः। कौतुकवशाद्रथासक्तदृष्टिष्वित्यर्थः। मृग्यश्च मृगाश्च मृगाः। &lsquo;पुमान्त्रिया&rsquo; इत्येकशेषः। तेषां द्वन्द्वेषु मिथुनेषु। &lsquo;स्त्रीपुंसौ मिथुनं द्वन्द्वम्&rsquo; इत्यमरः। परस्पराक्ष्णां सादृश्यं पश्यन्तौ। द्वन्द्वशब्दसामर्थ्यान्मृगीषु सुदक्षिणाक्षिसादृश्यं दिलीपो दिलीपाक्षिसादृश्यं च मृगेषु सुदक्षिणेत्येवं विवेक्तव्यम्॥</p>
<p><strong>श्रेणीबन्धाद्वितन्वद्भिरस्तम्भां तोरणस्रजम्।</strong><br>
<strong>सारसैः कलनिर्ह्रादैः क्वचिदुन्नमिताननौ ॥४१॥</strong></p>
<p>श्रेणीबन्धात्पङ्किबन्धनाद्धेतोरस्तम्भामाधारस्तम्भरहिताम्। तोरणं बहिर्द्वारम्। &lsquo;तोरणऽस्त्री बहिर्द्वारम्&rsquo; इत्यमरः। तत्र या स्रग्विरच्यते तां तोरणस्रजं वितन्वद्भिःकुर्वद्भिरिवेत्यर्थः। उत्प्रेक्षाव्यञ्जकेवशब्दप्रयोगाभावेऽपि गम्योत्प्रेक्षेयम्। कलनिर्ह्रादैरव्यक्तमधुरध्वनिभिः सारसैः पक्षिविशेषैःकरणैःक्वचिदुन्नमिताननौ। &lsquo;सारसो मैथुनी कामी गोनर्दः पुष्कराह्वयः&rsquo; इति यादवः॥</p>
<p><strong>पवनस्यानुकूलत्वात्प्रार्थनासिद्धिशंसिनः।</strong><br>
<strong>रजोभिस्तुरगोत्कीर्णैरस्पृष्टालकवेष्टनौ ॥४२॥</strong></p>
<p>प्रार्थनासिद्धिशंसिनोऽनुकूलत्वादेव मनोरथसिद्धिसूचकस्य पवनस्यानुकूलत्वाद्गन्तव्यदिगभिमुखत्वात्। तुरगोत्कीर्णैरजोभिरस्पृष्टा अलका देव्या वेष्टनमुष्णीषं च राज्ञो ययोस्तौ तथोक्तौ। ‘शिरसा वेष्टनशोभिना सुतः&rsquo; (८। १२) इति वक्ष्यति॥</p>
<p><strong>सरसीष्वरविन्दानां वीचिविक्षोभशीतलम्।</strong><br>
<strong>आमोदमुपजिघ्रन्तौ स्वनिःश्वासानुकारिणम् ॥४३॥</strong></p>
<p>सरसीषु वीचिविक्षोभशीतलभूमिसंघटनेन शीतलं स्वनिःश्वासमनुकर्तुं शीलमस्येति स्वनिःश्वासानुकारिणम्। एतेन तयोरुत्कृष्टस्त्रीपुंसजातीयत्वमुक्तम्। अरविन्दानामामोदमुपजिघ्रन्तौ घ्राणेन गृह्णन्तौ॥</p>
<p><strong>ग्रामेष्वात्मविसृष्टेषु यूपचिह्नेषु यज्वनाम्।</strong><br>
<strong>अमोघाः प्रतिगृह्णन्तावर्घ्यानुपदमाशिषः ॥४४॥</strong></p>
<p>आत्मविसृष्टेषु स्वदत्तेषु। यूपो नाम संस्कृतः पशुबन्धाय दारुविशेषः। यूपा एव चिह्नानि येषां तेषु ग्रामेष्वमोघाः सफला यज्वनां विधिनेष्टवताम्। &lsquo;यज्वा तु विधिनेष्टवान्&rsquo; इत्यमरः। &lsquo;सुयजोर्ड्वनिप्&rsquo; इति ड्वनिप्प्रत्ययः। आशिष आशीर्वादान्। अर्घः पूजाविधिः। तदर्थंद्रव्यमर्घ्यम्। &lsquo;पादार्घाभ्यां च&rsquo; इति यत्प्रत्ययः। &lsquo;षट् तु त्रिष्वर्घ्यमर्घार्थे पाद्यं पादाय वारिणि&rsquo; इत्यमरः। अर्घ्यस्यानुपदमन्वक्। अर्घ्यस्वीकारानन्तरमित्यर्थः। प्रतिगृह्णन्तौ स्वीकुर्वन्तौ। पदस्य पश्चादनुपदम्। पश्चादर्थेऽव्ययीभावः। &lsquo;अन्वगन्वक्षमनुगेऽनुपदं क्लीबमव्ययम्&rsquo; इत्यमरः॥</p>
<p><strong>हैयंगवीनमादाय घोषवृद्धानुपस्थितान्।</strong><br>
<strong>नामधेयानि पृच्छन्तौ वन्यानां मार्गशाखिनाम् ॥४५॥</strong></p>
<p>ह्यस्तनगोदोहोद्भवं घृतं हैयंगवीनम्। ह्यः पूर्वेद्युर्भवम्। &lsquo;तत्तु हैयंगवीनं यद्ध्योगोदाहोद्भवं घृतम्&rsquo; इत्यमरः। ‘हैयंगवीनं संज्ञायाम्&rsquo; इति निपातः। तत्सद्योघृतमादायोपस्थितान्घोषवृद्धान्। &lsquo;घोष आभीरपल्ली स्यात्&rsquo; इत्यमरः। वन्यानां मार्गशाखिनां नामधेयानि पृच्छन्तौ। &lsquo;दुह्याच्-&rsquo; इत्यादिना पृच्छतेर्द्विकर्मकत्वम्। कुलकम्॥</p>
<p><strong>काप्यभिख्या तयोरासीद्व्रजतोः शुद्धवेषयोः।</strong><br>
<strong>हिमनिर्मुक्तयोर्योगे चित्राचन्द्रमसोरिव ॥४६॥</strong></p>
<p>व्रजतोर्गच्छतोः शुद्धवेषयोरुज्ज्वलनेपथ्ययोस्तयोः सुदक्षिणादिलीपयोः। हिमनिर्मुक्तयोश्चित्राचन्द्रमसोरिव। योगे सति काप्यनिर्वाच्याभिख्या शोभासीत्। &lsquo;अभिख्या नामशोभयोः&rsquo; इत्यमरः। ‘आतश्चोपसर्गे&rsquo; इत्यङ्प्रत्ययः। चित्रा नक्षत्रविशेषः। शिशिरापगमे चैत्र्यां चित्रापूर्णचन्द्रमसोरिवेत्यर्थः॥</p>
<p><strong>तत्तद्भूमिपतिः पत्न्यै दर्शयन्प्रियदर्शनः।</strong><br>
<strong>अपि लङ्घितमध्वानं बुबुधे न बुधोपमः ॥४७॥</strong></p>
<p>प्रियं दर्शनं स्वकर्मकं यस्यासौ प्रियदर्शनः। योगदर्शनीय इत्यर्थः। भूमिपतिः पत्न्यै तत्तदद्भूतं वस्तु दर्शयल्लङ्घितमतिवाहितमप्यध्वानं न बुबुधे न ज्ञातवान्। बुधः सौम्य उप-</p>
<p>मोपमानं यस्येति विग्रहः। इदं विशेषणं तत्तद्दर्शयन्नित्युपयोगितयैवास्य ज्ञातृत्वसूचनार्थम्॥</p>
<p><strong>स दुष्प्रापयशाः प्रापदाश्रमं श्रान्तवाहनः।</strong><br>
<strong>सायं संयमिनस्तस्य महर्षेर्महिषीसखः ॥४८॥</strong></p>
<p>दुष्प्रापयशा। दुष्प्रापमन्यदुर्लभं यशो यस्य स तथोक्तः। श्रान्तवाहनो दूरोपगमनात्क्लान्तयुग्यः। महिष्याः सखा महिषीसखः। &lsquo;राजाहःसखिभ्यष्टच्&rsquo; इति टच्प्रत्ययः। सहायान्तरनिरपेक्ष इति भावः। स राजा सायं सायंकाले संयमिनो नियमवतस्तस्य महर्षेर्वशिष्ठस्याश्रमं प्रापत्प्राप। पुषादित्वादङ्॥</p>
<p>तमाश्रमं विशिनष्टि—</p>
<p><strong>वनान्तरादुपावृत्तैः समित्कुशफलाहरैः।</strong><br>
<strong>पूर्यमाणमदृश्याग्निप्रत्युद्यातैस्तपस्विभिः ॥४९॥</strong></p>
<p>वनान्तरादन्यस्माद्वनादुपावृत्तैः प्रत्यावृत्तैः। समिधश्च कुशांश्च फलानि चाहर्तुं शीलं येषामिति समित्कुशफलाहराःतैः। &lsquo;आङि ताच्छील्ये&rsquo; इति हरतेराङ्पूर्वादच्प्रत्ययः। अदृश्यैर्दर्शनायोग्यैरग्निभिर्वैतानिकैः प्रत्युद्याताः प्रत्युद्गताः। तैस्तपस्विभिः पूर्यमाणम्। &lsquo;प्रोष्यागच्छातामाहिताग्नीनामग्नयः प्रत्युद्यान्ति&rsquo; इति श्रुतेः। यथाह – &lsquo;कामं पितरं प्रोषितवन्तं पुत्राः प्रत्याधावन्त्येवमेतमग्नयः प्रत्याधावन्ति सशकलान्दारूनिवाहरन्&rsquo; इति॥</p>
<p><strong>आकीर्णमृषिपत्नीनामुटजद्वाररोधिभिः।</strong><br>
<strong>अपत्यैरिव नीवारभागधेयोचितैर्मृगैः ॥५०॥</strong></p>
<p>नीवाराणां भाग एव भागधेयोंऽशः। ‘रूपनामभागेभ्यो धेयः&rsquo; इति वक्तव्यसूत्रात्स्वाभिधेयेधेयप्रत्ययः। तस्योचितैः। अत एवोटजानां पर्णशालानां द्वाररोधिभिर्द्वाररोधकैर्मृगैः। ऋषिपत्नीनामपत्यैरिव। आकीर्णंव्याप्तम्॥</p>
<p><strong>सेकान्ते मुनिकन्याभिस्तत्क्षणोज्झितवृक्षकम्।</strong><br>
<strong>विश्वासाय विहंगानामालवालाम्बुपायिनाम् ॥५१॥</strong></p>
<p>सेकान्ते वृक्षमूलसेचनावसाने मुनिकन्याभिःसेक्त्रीभिः। आलवालेषु जलावापप्र‍देशेषु यदम्बु तत्पायिनाम्। &lsquo;स्यादालवालमावालमावापः&rsquo; इत्यमरः। विहंगानां पक्षिणां विश्वासाय विश्रम्भाय। &lsquo;समौ विश्वासविश्रम्भौ&rsquo; इत्यमरः। तत्क्षणे सेकक्षण उज्झिता वृक्षका ह्रस्ववृक्षा यस्मिंस्तम्। ह्रस्वार्थे कप्रत्ययः॥</p>
<p><strong>आतपात्ययसंक्षिप्तनीवारासु निषादिभिः।</strong><br>
<strong>मृगैर्वर्तितरोमन्थमुटजाङ्गनभूमिषु ॥५२॥</strong></p>
<p>आतपस्यात्ययेऽपगमे सति संक्षिप्ता राशीकृता नीवारास्तृणधान्यानि यासु तासु। &lsquo;नीवारास्तृणधान्यानि&rsquo; इत्यमरः। उटजानां पर्णशालानामङ्गनभूमिषु चत्वरभागेषु। &lsquo;पर्णशालोटजोऽस्त्रियाम्&rsquo; इति&rsquo;अङ्गनं चत्वराजिरे&rsquo; इति चामरः। निषादिभिरुपविष्टैर्मृगैर्वर्तितो निष्पादितो रोमन्थश्चर्वितचर्वणं यस्मिन्नाश्रमे तम्॥</p>
<p><strong>अभ्युत्थिताग्निपिशुनैरतिथीनाश्रमोन्मुखान्।</strong><br>
<strong>पुनानं पवनोद्धूतैर्धूमैराहुतिगन्धिभिः ॥५३॥</strong></p>
<p>अभ्युत्थिताः प्रज्वलिताः। होमयोग्या इत्यर्थः। &lsquo;समिद्धेऽग्नावाहुतीर्जुहोति&rsquo; इति वचनात्। तेषामग्नीनां पिशुनैः सूचकैः पचनोद्भूतैः। आहुतिगन्धो येषामस्तीत्याहुतिगन्धिनःतैर्धूमैराश्रमोन्मुखानतिथीन्पुनानं पवित्रीकुर्वाणम्॥कुलकम्॥</p>
<p><strong>अथ यन्तारमादिश्य धुर्यान्विश्रामयेति सः।</strong><br>
<strong>तामवारोहयत्पत्नीं रथादवततार च॥५४॥</strong></p>
<p>अथाश्रमप्राप्त्यनन्तरं स राजा यन्तारं सारथिम्। धुरं वहन्तीति धुर्या युग्याः। &lsquo;धुरो यड्ढकौ&rsquo; इति यत्प्रत्ययः। &lsquo;धूर्वहे धुर्यधौरेयधुरीणाः सधुरंधराः&rsquo; इत्यमरः। धुर्यान्रथाश्वान्विश्रामय विनीतश्रमान्कुर्वित्यादिश्याज्ञाप्य तां पत्नीं रथादवारोहयदवतारितवान्स्वयं चावततार। &lsquo;विश्रमय&rsquo; इति ह्रस्वपाठे &lsquo;जनीजृृष्–&rsquo; इति मित्वे &lsquo;मितां ह्रस्वः&rsquo; इति ह्रस्वः। दीर्घपाठे &lsquo;मितां ह्रस्वः&rsquo; इति सूत्रे &lsquo;वा चित्तविरागे&rsquo; इत्यतो &lsquo;वा&rsquo; इत्यनुवर्त्य व्यवस्थितविभाषाश्रयणत्वाद्ध्रस्वाभाव इति वृत्तिकारः॥</p>
<p><strong>तस्मै सभ्याः सभार्याय गोप्त्रेगुप्ततमेन्द्रियाः।</strong><br>
<strong>अर्हणामर्हते चक्रुर्मुनयो नयचक्षुषे॥५५॥</strong></p>
<p>सभायां साधवः सभ्याः। &lsquo;सभाया यः&rsquo; इति यप्रत्ययः। गुप्ततमेन्द्रिया अत्यन्तानियमितेन्द्रिया मुनयः सभार्याय गोप्त्रे रक्षकाय। नयः शास्त्रमेव चक्षुस्तत्त्वावेदकं प्रमाणं यस्य तस्मै नयचक्षुषे। अतएवार्हते प्रशस्ताय। पूज्यायेत्यर्थः। &lsquo;अर्हः प्रशंसायाम्&rsquo; इति शतृप्रत्ययः। तस्मै राज्ञेऽर्हणां पूजां चक्रुः। &lsquo;पूजा नमस्यापचितिः सपर्यार्चार्हणाः समाः&rsquo; इत्यमरः॥</p>
<p><strong>विधेः सायंतनस्यान्ते स ददर्श तपोनिधिम्।</strong><br>
<strong>अन्वासितमरुन्धत्या स्वाहयेव हविर्भुजम्॥५६॥</strong></p>
<p>स राजा सायंतनस्य सायंभवस्य। &lsquo;सायंचिरम् — ’इत्यादिना ट्युल्प्रत्ययः। विधेर्जपहोमाद्यनुष्ठानस्यान्तेऽवसानेऽरुन्धत्यान्वासितं पश्चादपवेशनेनोपसेवितम्। कर्मणि क्तः। उपसर्गवशात्सकर्मकत्वम्&rsquo;अन्वास्यैनाम्&rsquo; इत्यादिवदुपपद्यते। तपोनिधिं वशिष्ठम्। स्वाहया स्वाहादेव्या। &lsquo;अथाग्नायी स्वाहा च हुतभुक्प्रिया&rsquo; इत्यमरः। अन्वासितं हविर्भुजमिव। ददर्श। &lsquo;समित्पुष्पकुशाग्यम्बुमृदन्नाक्षतपाणिकः। जपं होमं च कुर्वाणो नाभिवाद्यो द्विजो भवेत्॥&rsquo; इत्यनुष्ठानस्य मध्येऽभिवादननिषेधाद्विधेरन्ते ददर्शेत्युक्तम्। अन्वासनं चात्र पतिव्रताधर्मत्वेनोक्तं न तु कर्माङ्गत्वेन। विधेरन्त इति कर्मणः समाप्यभिधानात्॥</p>
<p><strong>तयोर्जगृहतुः पादान्राजा राज्ञी च मागधी।</strong><br>
<strong>तौ गुरुर्गुरुपत्नी च प्रीत्या प्रतिननन्दतुः॥५७॥</strong></p>
<p>मागधी मगधराजपुत्री राज्ञी सुदक्षिणा राजा च तयोररुंधतीवशिष्ठयोः पादाजगृहतुः। &lsquo;पादः पदङ्घ्रिश्चरणोऽस्त्रियाम्&rsquo; इत्यमरः। पादग्रहणमभिवादनम्। गुरुपत्नी गुरुश्च कर्तारौ। सा च स च तौ सुदक्षिणादिलीपौ कर्मभूतौ। प्रीत्या हर्षेण प्रतिननन्दतुः। आशीर्वादादिभिःसंभावयांचक्रतुरित्यर्थः॥</p>
<p><strong>तमातिथ्यक्रियाशान्तरथक्षोभपरिश्रमम्।</strong><br>
<strong>पप्रच्छ कुशलं राज्ये राज्याश्रममुनिं मुनिः॥५८॥</strong></p>
<p>मुनिः। अतिथ्यर्थमातिथ्यम्। &lsquo;अतिथेर्ञ्यः&rsquo; इति ञ्यप्रत्ययः। आतिथ्यस्य क्रिया। तया शान्तो रथक्षोभेण यः परिश्रमः स यस्य स तं तथोक्तम्। राज्यमेवाश्रमस्तत्र मुनिम्। मुनितुल्यमित्यर्थः। तं दिलीपं राज्ये कुशलं पप्रच्छ। पृच्छतेस्तु द्विकर्मकत्वमित्युक्तम्। यद्यपि राज्यशब्दः पुरोहितादिष्वन्तर्गतत्वाद्राजकर्मवचनः,तथाप्यत्र सप्ताङ्गवचनः। उपपन्नं ननु शिवं सप्तस्वङ्गेषु&rsquo; (१।६०) इत्युत्तरविरोधात्। तथाह मनुः—&lsquo;स्वाम्यमात्यपुरंराष्ट्रं कोशदण्डौ तथा सुहृत्। सप्तैतानि समस्तानि लोकेऽस्मिन्राज्यमुच्यते॥&rsquo; इति। तत्र &lsquo;ब्राह्मणं कुशलं पृच्छेत्क्षत्रबन्धुमनामयम्। वैश्यं क्षेमं समागम्य शूद्रमारोग्यमेव च॥&rsquo; इतिः मनुवचने सत्यपि तस्य राज्ञो महानुभावत्वाद्ब्राह्मणोचितः कुशलप्रश्न एव कृत इत्यनुसंधेयम्।अत एवोक्तम् &lsquo;राज्याश्रममुनिम्॥&rsquo; इति॥</p>
<p><strong>अथाथर्वनिधेस्तस्य विजितारिपुरः पुरः।</strong><br>
<strong>अर्थ्यामर्थपतिर्वाचमाददे वदतां वरः॥५९॥</strong></p>
<p>अथ प्रश्नानन्तरं विजितारिपुरो विजितशत्रुनगरो वदतां वक्तृृणां वरः श्रेष्ठः। ‘यतश्च निर्धारणम्&rsquo; इति षष्ठी। अर्थपती राजाथर्वणोऽथर्ववेदस्य निधेस्तस्य मुनेः पुरोऽग्रेऽर्थ्यामर्थादनपेताम्। “धर्मपथ्यर्थन्यायादनपेते&rsquo; इति यत्प्रत्ययः। वाचमाददे। वक्तुमुपक्रान्तवानित्यर्थः। अथर्वनिधेरित्यनेन पुरोहितकृत्याभिज्ञत्वात्तत्कर्मनिर्वाहकत्वं मुनेरस्तीति सूच्यते। यथाह कामन्दकः—&lsquo;त्रय्यां च दण्डनीत्यां च कुशलः स्यात्पुरोहितः। अथर्वविहितं कुर्यानित्यं शान्तिकपौष्टिकम्॥ इति॥</p>
<p><strong>उपपन्नं ननु शिवं सप्तस्वङ्गेषु यस्य मे।</strong><br>
<strong>दैवीनां मानुषीणां च प्रतिहर्ता त्वमापदाम्॥६०॥</strong></p>
<p>हे गुरो, सप्तस्वङ्गेषु स्वाम्यमात्यादिषु। &lsquo;स्वाम्यमात्यसुहृत्कोशराष्ट्रदुर्गबलानि च। सप्ताङ्गानि&rsquo; इत्यमरः। शिवं कुशलमुपपन्नं ननु युक्तमेव। नन्ववधारणे। &lsquo;प्रश्नावधारणानुज्ञानुनयामन्त्रणे ननु&rsquo; इत्यमरः। कथमित्यत्राह—यस्य मे देवीनां देवेभ्य आगतानां दुर्भिक्षादीनाम्, मानुषीणां मनुष्येभ्य आगतानां चौरभयादीनाम्। उभयत्रापि &lsquo;तत आगतः&rsquo; इत्यण् &lsquo;टिड्ढाणञ्—&lsquo;इत्यादिना ङीप्। आपदां व्यसनानां त्वं प्रतिहर्ता वारयितासि। अत्राह कामन्दकः—&lsquo;हुताशनो जलं व्याधिर्दुर्भिक्षं मरणं तथा। इति पञ्चविधं दैवं मानुषं व्यसनं। तः। आयुक्तकेभ्यश्रौरेभ्यः परेभ्यो राजवल्लभात्। पृथिवीपतिलोभाच्च नराणां पञ्चधा मतम्॥&rsquo;</p>
<p>तत्र मानुषापत्प्रतीकारमाह—</p>
<p><strong>तव मन्त्रकृतो मन्त्रैर्दूरात्प्रशमितारिभिः।</strong><br>
<strong>प्रत्यादिश्यन्त इव मे दृष्टलक्ष्यभिदः शराः॥६१॥</strong></p>
<p>** **दूरात्परोक्ष एव प्रशमितारिभिः। मन्त्रान्कृतवान्मन्त्रकृत्। &lsquo;सुकर्मपापमन्त्रपुण्येषु</p>
<p>कृञः&rsquo; इति क्विप्। तस्य मन्त्रकृतः मन्त्राणां स्रष्टुः प्रयोक्तुर्वा तव मन्त्रैः कर्तृभिः प्रत्यक्षं यल्लक्ष्यं तन्मात्रं भिन्दन्तीति दृष्टलक्ष्यभिदो मे शराः प्रत्यादिश्यन्त इव। वयमेवसमर्थाः किमेभिः पिष्टपेषकैरिति निराक्रियन्त इवेत्युत्प्रेक्षा। &lsquo;प्रत्यादेशो निराकृतिः&rsquo; इत्यमरः। त्वन्मन्त्रसामर्थ्यादेव नः पौरुषं फलतीति भावः॥</p>
<p>संप्रति दैविकापत्प्रतीकारमाह-</p>
<p><strong>हविरावर्जितं होतस्त्वया विधिवदग्निषु।</strong><br>
<strong>दृष्टिर्भवति सस्यानामवग्रहविशोषिणाम्॥६२॥</strong></p>
<p>हे होतः, त्वया विधिवदग्निष्वावर्जितं प्रक्षिप्तं हविराज्यादिकं कर्तृ अवग्रहो वर्षप्रतिबन्धः। ‘अवे ग्रहो वर्षप्रतिबन्धे&rsquo; इत्यञ्प्रत्ययः। &lsquo;वृष्टिर्वर्षे तद्विघातेऽवग्राहावग्रहौ समौ&rdquo; इत्यमरः। तेन विशोषिणां विशुष्यतां सस्यानां वृष्टिर्भवति। वृष्टिरूपेण सस्यान्युपजीवयतीति भावः॥ अत्र मनुः—&lsquo;अग्नौ दत्ताहुतिः सम्यगादित्यमुपतिष्ठते। आदित्याज्जायतेवृष्टिर्वृटेरनं ततः प्रजाः॥&rsquo; इति॥</p>
<p><strong>पुरुषायुषजीविन्यो निरातङ्का निरीतयः।</strong><br>
<strong>यन्मदीयाः प्रजास्तस्य हेतुस्त्वद्ब्रह्मवर्चसम्॥६३॥</strong></p>
<p>आयुर्जीवितकालः। पुरुषस्यायुः पुरुषायुषम्। वर्षशतमित्यर्थः। &lsquo;शतायुर्वै पुरुषः&rsquo; इति श्रुतेः। &lsquo;अचतुर—&lsquo;आदिसूत्रेणाच्प्रत्ययान्तो निपातः। मदीयाः प्रजाः। पुरुषायुषं जीवन्तीति पुरुषायुषजीविन्यः। निरातङ्का निर्भयाः। &lsquo;आतङ्को भयमाशङ्का&rsquo; इति हलायुधः। निरीतयोऽतिवृष्ट्यादिरहिता इति यत्तस्य सर्वस्य त्वद्ब्रह्मवर्चसं तव व्रताध्ययनसंपत्तिरेव हेतुः। &lsquo;व्रताध्ययनसंपत्तिरित्येतद्ब्रह्मवर्चसम्&rsquo; इति हलायुधः। ब्रह्मणो वर्चो ब्रह्मवर्चसम्। ब्रह्महस्तिभ्यां वर्चसः&rsquo; इत्यच्प्रत्ययः। &lsquo;अतिवृष्टिरनावृष्टिमूर्षिकाः शलभाः शुकाः। अत्यासन्नाश्च राजानः षडेता ईतयः स्मृताः॥&rsquo; इति कामन्दकः॥</p>
<p><strong>त्वयैवं चिन्त्यमानस्य गुरुणा ब्रह्मयोनिना।</strong><br>
<strong>सानुबन्धाः कथं न स्युः संपदो में निरापदः॥६४॥</strong></p>
<p>ब्रह्मा योनिः कारणं यस्य तेन ब्रह्मपुत्रेण गुरुणा त्वयैवमुक्तप्रकारेण चिन्त्यमानस्यानुध्यायमानस्य। अत एव निरापदो व्यसनहीनस्य में संपदः सानुबन्धाः सानुस्यूतयः। अविच्छिन्ना इति यावत्। कथं न स्युः। स्युरेवेत्यर्थः॥</p>
<p>संप्रत्यागमनप्रयोजनमाह—</p>
<p><strong>किंतु वध्वां तवैतस्यामदृष्टसदृशप्रजम्।</strong><br>
<strong>न मामवति सद्वीपा रत्नसूरपि मेदिनी॥६५॥</strong></p>
<p>किंतु तवैतस्यां वध्वां स्नुषायाम्। &lsquo;वधूर्जाया स्रुषा चैव&rsquo; इत्यमरः। अदृष्टा सदृश्यनुरूपा प्रजा येन तं मां सद्वीपापि। रत्नानि सूयत इति रत्नसूरपि। &lsquo;सत्सूद्विष–&lsquo;इत्यादिना क्विप्। मेदिनी नावति न प्रीणाति। अवधातू रक्षणगतिप्रीत्याद्यर्थेषूपदेशादत्र प्रीणने। रत्नतारपीत्यनेन सर्वरत्नेभ्यः पुत्ररत्नमेव श्लाघ्यमिति सूचितम्॥</p>
<p>तदेव प्रतिपादयति—</p>
<p><strong>नूनं मत्तः परं वंश्याः पिण्डविच्छेददर्शिनः।</strong><br>
<strong>न प्रकामभुजः श्राद्धे स्वधासंग्रहतत्पराः॥६६॥</strong></p>
<p>मत्तः परं मदनन्तरम्। ‘पञ्चम्यास्तसिल्&rsquo;। पिण्डविच्छेददर्शिनः पिण्डदानविच्छेदमुत्प्रेक्षमाणाः। वंशोद्भवा वंश्याः पितरः। स्वधेत्यव्ययं पितृभोज्ये वर्तते। तस्याः संग्रतत्परा आसक्ताः सन्तः श्राद्धे पितृकर्मणि। &lsquo;पितृदानं निवापः स्याच्छ्राद्धं तत्कर्म शास्त्रतः इत्यमरः। प्रकामभुजः पर्याप्तभोजिनो न भवन्ति नूनं सत्यम्। &lsquo;कामं प्रकामं पर्याप्तम् इत्यमरः। निर्धना ह्यापद्धनं कियदपि संगृहन्तीति भावः॥</p>
<p><strong>मत्परं दुर्लभं मत्वानूनमावर्जितं मया।</strong><br>
<strong>पयः पूर्वैः स्वनिःश्वासैः कवोष्णमुपभुज्यते॥६७॥</strong></p>
<p>मत्तरं मदनन्तरम्। ‘अन्यारात्–&lsquo;इत्यादिना पञ्चमी। दुर्लभं दुर्लभ्यं मत्वा मयावर्जित दत्तं पयः पूर्वैः पितृभिः स्वनिःश्वासैर्दुःखजैः कवोष्णमाषदुष्णं यथा तथोपभुज्यते। नूनमिति तर्के। कवोष्णमिति कुशब्दस्य कवादेशः। &lsquo;कोष्णं कवोष्णं मन्दोष्णं कदुष्णं त्रिषु तद्वति&rsquo; इत्यमरः॥</p>
<p><strong>सोऽहमिज्याविशुद्धात्मा प्रजालोपनिमीलितः।</strong><br>
<strong>प्रकाशश्चाप्रकाशश्च लोकालोक इवाचलः॥६८॥</strong></p>
<p>इज्या यागः। &lsquo;ब्रजयजोर्भावे क्यप्&rsquo; इति क्यप्प्रत्ययः। तया विशुद्धात्मा विशुद्ध चेतनः प्रजालोपेन संतत्यभावेन निमीलितः कृतनिमीलनः सोऽहम्। लोक्यत इति लोकः। न लोक्यत इत्यलोकः। लोकश्चालोकश्चात्र स्त इति लोकश्वासावलोकश्चेति वा लोकालोकश्चक्रवालोऽचल इव। ‘लोकालोकश्चक्रवालः&rsquo; इत्यमरः।प्रकाशत इति प्रकाशश्च देवर्णविमोचनात्। न प्रकाशत इत्यप्रकाशश्च पितॄणामविमोचनात्। पचाद्यच्। अस्मीति शेषः।लोकालोकोऽप्यन्तः सूर्यसंपर्काद्बहिस्तमोव्यात्या च प्रकाशश्चाप्रकाशश्चेति मन्तव्यम्॥</p>
<p>ननु तपोदानादिसंपन्नस्य किमपत्यैरित्यत्राह—</p>
<p><strong>लोकान्तरमुखं पुण्यं तपोदानसमुद्भवम्।</strong><br>
<strong>संततिः शुद्धवंश्या हि परत्रेह च शर्मणे॥६९॥</strong></p>
<p>समुद्भवत्यस्मादिति समुद्भवः कारणम्। तपोदाने समुद्भवो यस्य तत्तपोदानसमुद्भवं यत्पुण्यं तल्लोकान्तरे परलोके सुखं सुखकरम्। शुद्धवंशे भवा शुद्धवंश्या संततिर्हि परत्र परलोक इह च लोके शर्मणे सुखाय। &lsquo;शर्मशातसुखानि च&rsquo; इत्यमरः। भवतीति शेषः॥</p>
<p><strong>तया हीनं विधातर्मा कथं पश्यन्न दूयसे।</strong><br>
<strong>सिक्तं खयमिव स्नेहाद्वन्ध्यमाश्रमवृक्षकम्॥७०॥</strong></p>
<p>हे विधातः स्रष्टः, तया संतत्या हीनमनपत्यं माम्। स्नेहात्प्रेम्णा स्वयमेव सिक्तं जलसेकेन वर्धितं वन्ध्यमफलम्। &lsquo;वन्ध्योऽफलोऽवकेशी च&rsquo; इत्यमरः। आश्रमस्य वृक्षकं वृक्षपोतमिव। पश्यन्कथं न दूयसे न परितप्यसे। विधातरित्यनेन समर्थोऽप्युपेक्षस इति गम्यते॥</p>
<p><strong>असह्यपीडं भगवन्नृणमन्यमवेहि मे।</strong><br>
<strong>अरुंतुदमिवालानमनिर्वाणस्य दन्तिनः॥७१॥</strong></p>
<p>हे भगवन् मे ममान्त्यमृणं पैतृकमृणम्। अनिर्वाणस्य मज्जनरहितस्य। &lsquo;निर्वाणं निर्वृतौमोक्षे विनाशे गजमज्जने&rsquo; इति यादवः। दन्तिनो गजस्य। अरुर्मर्म तुदतीत्यरुतदं मर्मस्पृक्। &lsquo;व्रणोऽस्त्रियामीर्ममरुः&rsquo; इति, &lsquo;अरुंतुदस्तु मर्मस्पृक्&rsquo; इति चामरः। &lsquo;विध्वरुषोस्तुदः&rsquo; &lsquo;इति खश्प्रत्ययः। &lsquo;अरुर्द्विषत्–&rsquo; इत्यादिना मुमागमः। आलानं बन्धनस्तम्भमिव। ‘आलानं बन्धनस्तम्भे&rsquo; इत्यमरः। असह्या सोढुमशक्या पीडा दुःखं यस्मिंस्तदवेहि। दुःसहदुःखजनकं विद्धीत्यर्थः। &lsquo;निर्वाणोत्थानशयनानि त्रीणि गजकर्माणि&rsquo; इति पालकाप्ये। &lsquo;ऋणं देवस्य यागेन ऋषीणां दानकर्मणा। संतत्या पितृलोकानां शोधयित्वा परिव्रजेत्॥</p>
<p><strong>तस्मान्मुच्ये यथा तात संविधातुं तथार्हसि।</strong><br>
<strong>इक्ष्वाकूणां दुरापेऽर्थे त्वदधीना हि सिद्धयः॥७२॥</strong></p>
<p>हे तात, तस्मात्पैतृकादृणाद्यथा मुच्ये मुक्तो भवामि। कर्मणि लट्। तथा संविधातुं कर्तुमर्हसि। हि यस्मात्कारणादिक्ष्वाकूणामिक्ष्वाकुवंश्यानाम्। तद्राजत्वाद्बहुष्वणो लुक्। दुरापे दुष्प्राप्येऽर्थे। सिद्धयस्त्वदधीनास्त्वदायत्ताः। इक्ष्वाकूणामिति शेषे षष्टी। &lsquo;न लोक–&lsquo;इत्यादिना कुद्योगे षष्टीनिषेधात्॥</p>
<p><strong>इति विज्ञापितो राज्ञा ध्यानस्तिमितलोचनः।</strong><br>
<strong>क्षणमात्रमृषिस्तस्थौ सुप्तमीन इव ह्रदः॥७३॥</strong></p>
<p>इति राज्ञा विज्ञापित ऋषिर्ध्यानेन स्तिमिते लोचने यस्य ध्यानस्तिमितलोचनो निश्चलाक्षः सन्क्षणमात्रम्। सुप्तमीनो ह्रद इव। तस्थौ॥</p>
<p><strong>सोऽपश्यत्प्रणिधानेन संततेः स्तम्भकारणम्।</strong><br>
<strong>भावितात्मा भुवो भर्तुरथैनं प्रत्यबोधयत्॥७४॥</strong></p>
<p>स मुनिः प्रणिधानेन चित्तैकाग्र्येण भावितात्मा शुद्धान्तःकरणो भुवो भर्तुर्नृपस्य संततेः स्तम्भकारणं संतानप्रतिबन्धकारणमपश्यत्। अथानन्तरमेनं नृपं प्रत्यबोधयत्। स्वदृष्टं ज्ञायपितवानित्यर्थः। एनमिति &lsquo;गतिबुद्धि–&lsquo;इत्यादिनाणि कर्तुः कर्मत्वम्॥</p>
<p><strong>पुरा शक्रमुपस्थाय तवोर्वीं प्रति यास्यतः।</strong><br>
<strong>आसीत्कल्पतरुच्छायामाश्रिता सुरभिः पथि॥७५॥</strong></p>
<p>पुरा पूर्वंशक्रमिन्द्रमुपस्थाय संसेव्योवीं प्रति भुवमुद्दिश्य यास्यतो गमिष्यतस्तव पथि कल्पतरुच्छायामाश्रिता सुरभिः कामधेनुरासीत्। तत्र स्थितेत्यर्थः॥</p>
<p>ततः किमित्याह—</p>
<p><strong>धर्मलोपभयाद्राज्ञीमृतुस्नातामिमां स्मरन्।</strong><br>
<strong>प्रदक्षिणक्रियार्हायां तस्यां त्वं साधु नाचरः॥७६॥</strong></p>
<p>ऋतुः पुष्पम्। रज इति यावत्। &lsquo;ऋतुः स्त्रीकुसुमेऽपि च&rsquo; इत्यमरः। ऋतुना निमित्तेन स्नातामिमां राज्ञीं सुदक्षिणां धर्मस्यर्त्वभिगमनलक्षणस्य लोपाद्भ्रंशाद्यद्भयं तस्मात्स्मरन्ध्यायन्। &lsquo;मृदङ्गं दैवतं विप्रं घृतं मधु चतुष्पथम्। प्रदक्षिणानि कुर्वीत विज्ञातांश्च वनस्पतीन्&rsquo; इति शास्त्रात्प्रदक्षिणक्रियायां प्रदक्षिणकरणयोग्यायां तस्यां धेन्वां त्वं साधु प्रदक्षिणादिसत्कारं नाचरो नाचरितवानसि। व्यासक्ता हि विस्मरन्तीति भावः। ऋतुकालाप्रीभिगमने मनुः—&lsquo;ऋतुकालाभिगामी स्यात्स्वदारनिरतः सदा&rsquo; इति। अकरणे दोषमाह पराशरः—&lsquo;ऋतुस्नातां तु यो भार्यां स्वस्थः सन्नोपगच्छति। बालगोघ्नापराधेन विध्यतेनात्र संशयः॥इति ॥</p>
<p><strong>अवजानासि मां यस्मादतस्ते न भविष्यति।</strong><br>
<strong>मत्प्रसूतिमनाराध्य प्रजेति त्वां शशाप सा॥७७॥</strong></p>
<p>यस्मात्कारणान्मामवजानासि तिरस्करोषि। अतः कारणान्मत्प्रसूतिं मम संततिमना–वृतेराध्यासेवयित्वा ते तव प्रजा न भविष्यतीति सा सुरभिस्त्वां शशाप। शप आक्रोशे॥</p>
<p>कथं तदस्माभिर्न श्रुतमित्याह -</p>
<p><strong>स शापो न त्वया राजन्न च सारथिना श्रुतः।</strong><br>
<strong>नदत्याकाशगङ्गायाः स्रोतस्युद्दामदिग्गजे॥७८॥</strong></p>
<p>हे राजन् स शापस्त्वया न श्रुतः। सारथिना च न श्रुतः। अश्रवणे हेतुमाह—क्रीडार्थमागता उद्दामानो दाम्न उद्गता दिग्गजा यस्मिंस्तथोक्त आकाशगङ्गाया मन्दाकिन्याः स्रोतसि प्रवाहे नदति सति॥</p>
<p>अस्तु प्रस्तुते किमायातमित्यत्राह–</p>
<p><strong>ईप्सितं तदवज्ञानाद्विद्धि सार्गलमात्मनः।</strong><br>
<strong>प्रतिबध्नाति हि श्रेयः पूज्यपूजाव्यतिक्रमः॥७९॥</strong></p>
<p>तदवज्ञानात्तस्या धेनोरवज्ञानादपमानादात्मनः स्वस्याप्तुमिष्टमीप्सितं मनोरथम्। आप्नोतेःसन्नन्तात्तः, ईकारश्च। सार्गलं सप्रतिबन्धं विद्धि जानीहि। तथाहि। व्यतिक्रमोऽतिक्रमणं श्रेयः प्रतिबध्नाति॥</p>
<p>तर्हि गत्वा तामाराधयामि। सा वा कथंचिदागमिष्यतीत्याशा न कर्तव्येत्याह–</p>
<p><strong>हविषे दीर्घसत्रस्य सा चेदानीं प्रचेतसः।</strong><br>
<strong>भुजंगपिहितद्वारं पातालमधितिष्ठति॥८०॥</strong></p>
<p>सा च सुरभिरिदानीं दीर्घं सत्रं चिरकालसाध्यो यागविशेषो यस्य तस्य प्रचेतसो हविषे दध्याज्यादिहविरर्थंभुजंगपिहितद्वारं भुजंगावरुद्धद्वारं ततो दुष्प्रवेशं पातालमधितिष्ठति। पाताले तिष्ठतीत्यर्थः। &lsquo;अधिशीङ्स्थासां कर्म&rsquo; इति कर्मत्वम्॥</p>
<p>तर्हि का गतिरित्यत आह—</p>
<p><strong>सुतां तदीयां सुरभेः कृत्वा प्रतिनिधिं शुचिः</strong><br>
<strong>आराधय सपत्नीकः प्रीता कामदुघाहि सा॥८१॥</strong></p>
<p>तस्याः सुरभेरियं तदीया। तां सुतां सुरभेः प्रतिनिधिं कृत्वा शुचिः शुद्धः। सह पत्न्यावर्तत इति सपत्नीकः सन्। &lsquo;नद्युतश्च&rsquo; इति कप्प्रत्ययः। आराधय। हि यस्मात्कारणात्साप्रीता तुष्टा सती। कामान्दोग्धीति कामदुधा भवति॥&lsquo;दुहः कब्धश्व&rsquo; इति कप्प्रत्ययः, घादेशश्च॥</p>
<p><strong>इति वादिन एवास्य होतुराहुतिसाधनम्।</strong><br>
<strong>अनिन्द्या नन्दिनी नाम धेनुराववृते वनात्॥८२॥</strong></p>
<p>इति वादिनो वदत एव होतुर्हवनशीलस्य। &lsquo;तृन्&rsquo; इति तृन्प्रत्ययः। अस्य मुनेराहुतीनां साधनं कारणम्। नन्दयतीति व्युत्पत्त्या नन्दिनी नामानिन्द्यागर्ह्या प्रशस्ता धेनुर्वनादाववृते प्रत्यागता। &lsquo;अव्याक्षेपो भविष्यन्त्याः कार्यसिद्धेर्हि लक्षणम्&rsquo; इति भावः॥</p>
<p>संप्रति धेनुं विशिनष्टि—</p>
<p><strong>ललाटोदयमाभुग्नं पल्लवस्निग्धपाटला।</strong><br>
<strong>बिभ्रती श्वेतरोमाङ्कं संध्येव शशिनं नवम्॥८३॥</strong></p>
<p>पल्लववत्स्निग्धा चासौ पाटला च। संध्यायामप्येतद्विशेषणं योज्यम्। ललाट उदयो यस्य स ललाटोदयः। तमाभुग्नमीषद्वकम्। &lsquo;आविद्धं कुटिलं भुग्नं वेल्लितं वक्रमित्यपि&rsquo; कन्याः इत्यमरः। &lsquo;उदितश्च&rsquo; इति निष्ठातस्य नत्वम्। श्वेतरोमाण्येवाङ्कस्तं बिभ्रती। नवं शशिनं बिभ्रती संध्येव। स्थिता॥</p>
<p><strong>भुवं कोष्णेन कुण्डोध्नी मेध्येनावभृथादपि।</strong><br>
<strong>प्रस्नवेनाभिवर्षन्ती वत्सालोकप्रवर्तिना॥८४॥</strong></p>
<p>कोष्णेन किंचिदुष्णेन। &lsquo;कवं चोष्णे&rsquo; इति चकारात्कादेशः। अवभृथादप्यवभृथस्नानादपि मेध्येन पवित्रेण। &lsquo;पूतं पवित्रं मेध्यं च&rsquo; इत्यमरः। वत्सस्यालोकेन प्रदर्शनेन प्रवर्तिना प्रवहता प्रस्नवेन क्षीराभिस्यन्दनेन भुवमभिवर्षन्ती सिञ्चन्ती। कुण्डमिवोध आपीनं यस्याः सा कुण्डोध्नी। &lsquo;ऊधस्तु क्लीबमापीनम्&rsquo; इत्यमरः। &lsquo;ऊधसोऽनङ्&rsquo; इत्यनङादेशः। &lsquo;बहुव्रीहेरूधसो ङीष्&rsquo; इति ङीष्॥</p>
<p><strong>रजःकणैः खुरोद्भूतैः स्पृशद्भिर्गात्रमन्तिकात्।</strong><br>
<strong>तीर्थाभिषेकजां शुद्धिमादधाना महीक्षितः॥८५॥</strong></p>
<p>खुरोद्भूतैरन्तिकात्समीपे गात्रं स्पृशद्भिः। &lsquo;दूरान्तिकार्थेभ्यो द्वितीया च&rsquo; इति चकारात्पविषे श्रमः। रजसां कणैः। महीं क्षियत ईष्ट इति महीक्षित्तस्य। तीर्थाभिषेकेण जातां तीर्थाभिषेकजाम्। शुद्धिमादधाना कुर्वाणा। एतेन वायव्यं स्नानमुक्तम्। उक्तं च मनुना—&lsquo;आग्नेयं भस्मना स्नानमवगाह्यं तु वारुणम्। आपोहिष्ठेति च ब्राह्मं वायव्यं गोरजः स्मृतम्&rsquo; इति॥</p>
<p><strong>तां पुण्यदर्शनां दृष्ट्वा निमित्तज्ञस्तपोनिधिः।</strong><br>
<strong>याज्यमाशंसितावन्ध्यप्रार्थनं पुनरब्रवीत्॥८६॥</strong></p>
<p>निमित्तज्ञः शकुनज्ञस्तपोनिधिर्वशिष्ठः। पुण्यं दर्शनं यस्यास्तां तां धेनुं दृष्ट्वा। आशंसितं मनोरथः। नपुंसके भावे क्तः। तत्रावन्ध्यं सफलं प्रार्थनं यस्य स तम्। अवन्ध्यमनोरथमित्यर्थः। याजयितुं योग्यं याज्यं पार्थिवं पुनरब्रवीत्॥</p>
<p><strong>अदूरवर्तिनीं सिद्धिंराजन्विगणयात्मनः।</strong><br>
<strong>उपस्थितेयं कल्याणी नाम्नि कीर्तित एव यत्॥८७॥</strong></p>
<p>हेराजन्, आत्मनः कार्यस्य सिद्धिमदूरवर्तिनीं शीघ्रभाविनीं विगणय विद्धि। यद्यस्मात्कारणात्कल्याणी मङ्गलमूर्तिः। &lsquo;बह्नादिभ्यश्च&rsquo; इति ङीप्। इयं धेनुर्नानि कीर्तिते कथिते सत्येवोपस्थिता॥</p>
<p><strong>वन्यवृत्तिरिमां शश्वदात्मानुगमनेन गाम्।</strong><br>
<strong>विद्यामभ्यसनेनेव प्रसादयितुमर्हसि॥८८॥</strong></p>
<p>वने भवं वन्यं कन्दमूलादिकं वृत्तिराहारो यस्य तथाभूतः सन्। इमां गां शश्वत्सदा आ प्रसादादविच्छेदेनेत्यर्थः। आत्मनस्तव। कर्तुः। अनुगमनेनानुसरणेन। अभ्यसनेनाइत्यनुष्ठातुरभ्यासेन विद्यामिव। प्रसादयितुं प्रसन्नां कर्तुमर्हसि॥</p>
<p>गवानुसरणप्रकारमाह–</p>
<p><strong>प्रस्थितायां प्रतिष्ठेथाः स्थितायां स्थितिमाचरेः।</strong><br>
<strong>निषण्णायां निषीदास्यां पीताम्भसि पिबेरपः॥८९॥</strong></p>
<p>अस्यां नन्दिन्यां प्रस्थितायां प्रतिष्ठेयाः प्रयाहि। &lsquo;समवप्रविभ्यः स्थः&rsquo; इत्यात्मनेपदम्। स्थितायां निवृत्तगतिकायां स्थितिमाचरेः स्थितिं कुरु। तिष्ठेत्यर्थः। निषण्णायामुपविष्टायां संवि निषदोपविश। विध्यर्थे लोट्। पीतमम्भो यया तस्यां पीताम्भसि सत्यामपः पिबेःपिब॥</p>
<p><strong>वधूर्भक्तिमती चैनामर्चितामा तपोवनात्।</strong><br>
<strong>प्रयता प्रातरन्वेतु सायं प्रत्युद्व्रजेदपि॥९०॥</strong></p>
<p>वधूर्जाया च भक्तिमती प्रयता सती गन्धादिभिरचितामेनां गां प्रातरा तपोवनात्। आङ् मर्यादायाम्। पदद्वयं चैतत्। अन्वेत्वनुगच्छतु। सायमपि प्रत्युद्व्रजेत्प्रत्युद्गच्छेत् विध्यर्थे लिङ्॥</p>
<p><strong>इत्याप्रसादादस्यास्त्वं परिचर्यापरो भव।</strong><br>
<strong>अविघ्नमस्तु ते स्थेयाः पितेव धुरि पुत्रिणाम्॥९१॥</strong></p>
<p>इत्यनेन प्रकारेण त्वमा प्रसादात्प्रसादपर्यन्तम्। &lsquo;आङ् मर्यादाभिविध्योः&rsquo; इत्यत्र वैभाषिकत्वादसमासत्वम्। अस्या धेनोः परिचर्यापरः शुश्रूषापरौभव। ते तवाविघ्नं विघ्नस्याभावोऽस्तु। &lsquo;अव्ययं विभक्ति—&lsquo;इत्यादिनार्थाभावेऽव्ययीभावः। पितेव पुत्रिणां सत्पुत्रवताम्। प्रशंसायामिनिप्रत्ययः। धुर्यग्रे स्थेयास्तिष्ठेः। आशीरर्थे लिङ्। &lsquo;एलिंङि&rsquo; इत्याकारस्यैकारादेशः। त्वत्सदृशो भवत्पुत्रोऽस्त्विति भावः॥</p>
<p><strong>तथेति प्रतिजग्राह प्रीतिमान्सपरिग्रहः।</strong><br>
<strong>आदेशं देशकालज्ञः शिष्यः शासितुरानतः॥९२॥</strong></p>
<p>देशकालज्ञः। देशोऽग्निसंनिधिः, कालोऽग्निहोत्रावसानसमयः। विशिष्टदेशकालोत्पन्नमार्षे ज्ञानमव्याहतमिति जानन्। अत एव प्रतिमाञ्शिष्योऽन्तेवासी राजा सपरिग्रहः सपत्नीकः। &lsquo;पत्नीपरिजनादानमूलशापाः परिग्रहाः&rsquo; इत्यमरः। आनतो विनयनम्रः सन्। शासितुर्गुरोरादेशमाज्ञां तथेति प्रतिजग्राह स्वीचकार॥</p>
<p><strong>अथ प्रदोषे दोषज्ञः संवेशाय विशांपतिम्।</strong><br>
<strong>सूनुः सूनृतवाक्स्रष्टुर्विससर्जोदितश्रियम्॥९३॥</strong></p>
<p>अथ प्रदोषे रात्रौ दोषज्ञो विद्वान्। &lsquo;विद्वान्विपश्चिद्दोषज्ञः&rsquo; इत्यमरः। सूनृतवाक्सत्यप्रियवाक्। ‘प्रियं सत्यं च सूनृतम्&rsquo; इति हलायुधः। स्रष्टुः सूनुर्ब्रह्मपुत्रो मुनिः। अनेन प्रकृतकार्यनिर्वाहकत्वं सूचयति। उदितश्रियं विशांपतिं मनुजेश्वरम्। &lsquo;द्वौ विशौ वैश्यमनुजौ&rsquo; इत्यमरः। संवेशाय निद्रायै। &lsquo;स्यान्निद्रा शयनं स्वापः स्वप्नः संवेश इत्यपि&rsquo; इत्यमरः। विससर्जाज्ञापयामास॥</p>
<p><strong>सत्यामपि तपःसिद्धौ नियमापेक्षया मुनिः।</strong><br>
<strong>कल्पवित्कल्पयामास वन्यामेवास्य संविधाम्॥९४॥</strong></p>
<p>कल्पविद्द्रतप्रयोगाभिज्ञीमुनिः। तपःसिद्धौ सत्यामपि। तपसैव राजयोग्याहारसंपादनसामर्थ्ये सत्यपीत्यर्थः। नियमापेक्षया तदाप्रभृत्येव व्रतचर्यापेक्षया। अस्य राज्ञो वन्यामेव। टायां संविधीयतेऽनयेति संविधाम्। कुशादिशयनसामग्रीम्। &lsquo;आतश्चोपसर्गे&rsquo; इति कप्रत्ययः। &lsquo;अकर्तरि च कारके संज्ञायाम्&rsquo; इति कर्माद्यर्थत्वम्। कल्पयामास संपादयामास॥</p>
<p><strong>निर्दिष्टां कुलपतिना स पर्णशाला–</strong><br>
<strong>मध्यास्य प्रयतपरिग्रहद्वितीयः।</strong><br>
<strong>तच्छिष्याध्ययननिवेदितावसानां</strong><br>
<strong>संविष्टः कुशशयने निशां निनाय॥९५॥</strong></p>
<p>स राजा कुलपतिना मुनिकुलेश्वरेण वशिष्ठेन निर्दिष्टां पर्णशालामध्यास्याधिष्ठाय। तस्यामधिष्ठानं कृत्वेत्यर्थः। &lsquo;अधिशीङ्&rsquo;—इत्यादिनाधारस्य कर्मत्वम्। कर्मणि द्वितीया। प्रयतो नियतः परिग्रहः पत्नी द्वितीयो यस्येति स तथोक्तः। कुशानां शयने संविष्टः सुप्तः सन्।तस्य वशिष्ठस्य शिष्याणामध्ययनेनापररात्रे वेदपाठेन निवेदितमवसानं यस्यास्तां निशांनिनाय गमयामास। अपररात्रेऽध्ययने मनुः—&lsquo;निशान्ते न परिश्रान्तो ब्रह्माधीत्य पुनःस्वपेत्’। ‘न चापररात्रमधीत्य पुनः स्वपेत्&rsquo; इति गौतमश्च। प्रहर्षणीवृत्तमेतत्। तहक्तम्—म्नौज्रौगस्त्रिदशयतिः प्रहर्षणीयम्&rsquo;॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया<br>
व्याख्यया समेतो महाकविश्रीकालिदासकृतौ रघुवंशे महाकाव्ये<br>
वशिष्ठाश्रमाभिगमनो नाम प्रथमः सर्गः।</strong></p>
<p><strong>द्वितीयः सर्गः।</strong></p>
<p>आशासु राशीभवदङ्गवल्लीभासैव दासीकृतदुग्धसिन्धुम्।<br>
मन्दस्मितैर्निन्दितशारदेन्दुं वन्देऽरविन्दासनसुन्दरि त्वाम्॥</p>
<p><strong>अथ प्रजानामधिपः प्रभाते जायाप्रतिग्राहितगन्धमाल्याम्।</strong><br>
<strong>वनाय पीतप्रतिबद्धवत्सां यशोधनो धेनुमृषेर्मुमोच॥१॥</strong></p>
<p>अथ निशानयनानन्तरं यशोधनः प्रजानामधिपः प्रजेश्वरः प्रभाते प्रातःकाले जायया सुदक्षिणया। प्रतिग्राहयित्र्याप्रतिग्राहिते स्वीकारिते गन्धमाल्ये यया सा जायाप्रतिग्राहितगन्धमाल्या। तां तथोक्ताम्। पीतं पानमस्यास्तीति पीतः। पीतवानित्यर्थः। &lsquo;अर्श आदिभ्योऽच्&rsquo; इत्यच्प्रत्ययः। &lsquo;पीता गावो भुक्ता ब्राह्मणाः&rsquo; इति महाभाष्ये दर्शनात्पीतः प्रतिबद्धो वत्सो यस्यास्तामृषेर्धेनुं वनाय वनं गन्तुम्। &lsquo;क्रियार्थोपपद—&lsquo;इत्यादिना चतुर्थी। मुमोच मुक्तवान्। जायापदसामर्थ्यात्सुदक्षिणायाः पुत्रजननयोग्यत्वमनुसंधेयम् अतथाहि श्रुतिः–&lsquo;पतिर्जायां प्रविशति गर्भो भूत्वेह मातरम्। तस्यां पुनर्नवो भूत्वा दशशोमासि जायते। तज्जाया जाया भवति यदस्यां जायते पुनः&rsquo; इति। यशोधन इत्यनेन पुत्रवत्ताकीर्तिलोभाद्राजानर्हे गोरक्षणे प्रवृत्त इति गम्यते। अस्मिन्सर्गे वृत्तमुपजातिः—&lsquo;अनन्तरोदीरितलक्ष्मभाजौ पादौ यदीयावुपजातयस्ताः&rsquo; इति॥</p>
<p><strong>तस्याः खुरन्यासपवित्रपांसुमपांसुलानां धुरि कीर्तनीया।</strong><br>
<strong>मार्गंमनुष्येश्वरधर्मपत्नी श्रुतेरिवार्थं स्मृतिरन्वगच्छत्॥२॥</strong></p>
<p>पांसवो दोषा आसां सन्तीति पांसुलाः स्वैरिण्यः। &lsquo;स्वैरिणी पांसुला&rsquo; इत्यमरः &lsquo;सिध्मादिभ्यश्च&rsquo; इति लच्प्रत्ययः। अपांसुलानां पतिव्रतानां धुर्यग्रे कीर्तनीया परिगणनीया मनुष्येश्वरधर्मपत्नी। खुरन्यासैः पवित्राः पांसवो यस्य तम्। &lsquo;रेणुर्द्वयोः स्त्रियां धूलिः पसुर्ना न द्वयो रजः&rsquo; इत्यमरः। तस्या धेनोर्मार्गम्। स्मृतिर्मन्वादिवाक्यं श्रुतेर्वेदवाक्यस्याचिर्थमभिधेयमिव। अन्वगच्छदनुसृतवती च। यथा स्मृतिः श्रुतिक्षुण्णमेवार्थमनुसरति तथा साविगोखुरक्षुण्णमेव मार्गमनुससारेत्यर्थः। धर्मपत्नीत्यत्राश्वघासादिवत्तादर्थ्ये षष्ठीसमासःप्रकृतिविकाराभावात्। पांसुलपथप्रवृत्तावप्यपांसुलानामिति विरोधालंकारो ध्वन्यते॥</p>
<p><strong>निवर्त्य राजा दयितां दयालुस्तां सौरभेयीं सुरभिर्यशोभिः।</strong><br>
<strong>पयोधरीभूतचतुःसमुद्रां जुगोप गोरूपधरामिवोर्वीम्॥३॥</strong></p>
<p>दयालुः कारुणिकः। &lsquo;साद्दयालुः कारुणिकः&rsquo; इत्यमरः। &lsquo;स्पृहिगृहि—&rsquo; इत्यादिनालुच्प्रत्ययः॥ यशोभिः सुरभिर्मनोज्ञः। &lsquo;सुरभिः स्यान्मनोज्ञेऽपि&rsquo; इति विश्वः। राजा तां दयितां निवर्त्य सौरभेयीं कामधेनुसुतां नन्दिनीम्। धरन्तीति धराः। पचाद्यच्। पयसां धराः पयोधराः स्तनाः। &lsquo;स्त्रीस्तनाब्दौ पयोधरौ&rsquo; इत्यमरः। अपयोधराः पयोधराः संपद्यमानाः पयोधरीभूताः। अभूततद्भावे च्विः। &lsquo;कुगतिप्रादयः&rsquo; इति स-</p>
<p>मासः। पयोधरीभूताश्चत्वारः समुद्रा यस्यास्ताम्। &lsquo;अनेकमन्यपदार्थे&rsquo; इत्यनेकपदार्थग्रहणसामर्थ्यात्त्रिपदी बहुव्रीहिः। गोरूपधरामुर्वीभिव। जुगोप ररक्ष। भूरक्षणप्रयत्लेनव ररक्षेति भावः। धेनुपक्षे पयसा दुग्धेनाधरीभूताश्चत्वारः समुद्रा यस्याः सा तथोक्ताम्। दुग्धतिरस्कृतसागरामित्यर्थः॥</p>
<p><strong>व्रताय तेनानुचरेण धेनोर्न्यषेधि शेषोऽप्यनुयायिवर्गः।</strong><br>
<strong>न चान्यतस्तस्य शरीररक्षा स्ववीर्यगुप्ता हि मनोः प्रसूतिः॥४॥</strong></p>
<p>व्रताय धेनोरनुचरेण। न तु जीवनायेति भावः। तेन दिलीपेन शेषौऽवशिष्टोऽप्यनुयायिवर्गोऽनुचरवर्गो न्यषेधि निवर्तितः। शेषत्वं सुदक्षिणापेक्षया। कथं तर्ह्यात्मरक्षणमत आह― न चेति। तस्य दिलीपत्य शरीररक्षा चान्यतः पुरुषान्तरान्न। कुतः। हि यस्मात्कारणान्मनोः। प्रसूयत इति प्रसूतिः संततिः स्ववीर्यगुना स्ववीर्येणैव क्षिता। न हि स्वनिर्वाहकस्य परापेक्षेति भावः॥</p>
<p><strong>आस्वादवद्भिः कवलैस्तृणानां कण्डूयनैर्दंशनिवारणैश्च।</strong><br>
<strong>अव्याहतैः स्वैरगतैः स तस्याः सम्राट्समाराधनतत्परोऽभूत्॥५॥</strong></p>
<p>सभ्राण्मण्डलेश्वरः। &lsquo;येनेष्टं राजसूयेन मण्डलत्सेश्वरश्चयः। शास्ति यश्वाज्ञया राज्ञः स सम्राट्&rsquo; इत्यमरः। स राजा। आस्वादवद्भी रसवद्भिः। स्वादयुक्तैरित्यर्थः। तृणानां कवलैर्ग्रासैः। &lsquo;ग्रासस्तु कवलार्थकःइत्यमरः। कण्डूयनैः खर्जनैः। दंशानां वनमक्षिकाणां निवारणैः। &lsquo;दंशस्तु वनमक्षिका&rsquo; इत्यमरः। अव्याहतैरप्रतिहतैः स्वैरगतैः स्वच्छन्दगमनैश्च। तस्या धेन्वाः समाराधनतत्परः शुश्रूषासक्तोऽभूत्। तदेव परं प्रधानं यस्येति तत्परः। तत्परौ प्रसितासक्तौ&rsquo; इत्यमरः॥</p>
<p><strong>स्थितः स्थितामुच्चलितः प्रयातां निषेदुषीमासनबन्धधीरः।</strong><br>
<strong>जलाभिलाषी जलमाददानां छायेव तां भूपतिरन्वगच्छत्॥६॥</strong></p>
<p>भूपतिस्तां गां स्थितां सतीं स्थितः सन्। स्थितिरूर्ध्वावस्थानम्। प्रयातां प्रस्थितामुचलितः प्रस्थितः। निषेदुषीं निषण्णाम्। उपविष्टामित्यर्थः। &lsquo;भाषायां सदवसश्रुवः&rsquo; इति &lsquo;क्कसुप्रययः। &lsquo;उगितश्च&rsquo; इति ङीप्। आसनबन्ध उपवेशने धीरः स्थितः। उपविष्टः सन्नित्यर्थः। जलमाददानां पिबन्तीं जलाभिलाषी। पिबन्नित्यर्थः। इत्थं छायेवान्वगच्छदनुसृतवान्॥</p>
<p><strong>स न्यस्तचिह्नामपि राजलक्ष्मीं तेजोविशेषानुमितां दधानः।</strong><br>
<strong>आसीदनाविष्कृतदानराजिरन्तर्मदावस्थ इव द्विपेन्द्रः॥७॥</strong></p>
<p>न्यस्तानि परिहृतानि चिह्नानि छत्रचामरादीनि यस्यास्तां तथाभूतामपि तेजोविशेषेण प्रभावातिशयेनानुमिताम्। सर्वथा राजैवायं भवेदित्यूहितां राजलक्ष्मीं दधानः स राजा। अनाविष्कृतदानराजिर्बहिरप्रकटितमदरेखः। अन्तर्गता मदावस्था यस्य सोऽन्तर्मदावस्थः। तथाभूतो द्विपेन्द्र इव। आसीत्॥</p>
<p><strong>लताप्रतानोद्रथितैः स केशैरधिज्यधन्वा विचचार दावम्।</strong><br>
<strong>रक्षापदेशान्मुनिहोमधेनोर्वन्यान्विनष्यन्निव दुष्टसत्त्वान्॥८॥</strong></p>
<p>लतानां वल्लीनां प्रतानैः कुटिलतन्तुभिरुथिता उन्नमय्य ग्रथिता ये केशास्तैरुपलक्षितः। &lsquo;इत्यंभूतलक्षणे&rsquo; इति तृतीया। स राजा। अधिज्यमारोपितमौर्वीकं धनुर्यस्य सोऽधिज्यधन्वा सन्। &lsquo;धनुषश्व&rsquo; इत्यनङादेशः। मुनिहोमधेनो रक्षापदेशाद्रक्षणव्याजात्। वन्यान्वने भवान्दुष्टसत्त्वान्दुष्टजन्तून्। &lsquo;द्रव्यासुव्यवसायेषु सत्त्वमस्त्री तु जन्तुषु&rsquo; इत्यमरः। विनेष्यञ्शिक्षयिष्यन्निव। दावं वनम्। &lsquo;वने च वनवद्लौच दवो दाव इहेष्यते&rsquo; इति यासुदवः। विचचार। वने चचारेत्यर्थः। &lsquo;देशकालाध्वगन्तव्यः कर्मसंज्ञा ह्यकर्मणाम्&rsquo; इति दावस्य कर्मत्वम्॥</p>
<p>‘विसृष्ट–&lsquo;इत्यादीभिः षड्भिःश्लोकैस्तस्य महामहिमतया द्रुमादयोऽपि राजोपचारं चक्रुरित्याह—</p>
<p><strong>विसृष्टपार्श्वानुचरस्य तस्य पार्श्वद्रुमाः पाशभृता समस्य।</strong><br>
<strong>उदीरयामासुरिवोन्मदानामालोकशब्दं वयसां विरावैः॥९॥</strong></p>
<p>विसृष्टाःपार्श्वानुचराः पार्श्ववर्तिनो जना येन तस्य। पाशभृता वरुणेन समस्य तुल्यस्य। ‘प्रचेता वरुणः पाशी&rsquo; इत्यमरः। अनुभावोऽनेन सूचितः। तस्य राज्ञः पार्श्वयोर्द्रुमाः। उन्मदानामुत्कटमदानां वयसां खगानाम्। &lsquo;खगबाल्यादिनोर्वयः&rsquo; इत्यमरः। विरावेः शब्दैः। आलोकस्य शब्द वाचकमालोकयेति शब्दम्। जयशब्दमित्यर्थः। &lsquo;आलोको जयशब्दः स्यात्&rsquo; इति विश्वः। उदीरयामासुरिवावदन्निव। इत्युप्रेक्षा ॥</p>
<p><strong>मरुत्प्रयुक्ताश्च मरुत्सखाभं तमर्च्यमारादभिवर्तमानम्।</strong><br>
<strong>अवाकिरन्वाललताः प्रसुनैराचारलाजैरिव पौरकन्याः॥१०॥</strong></p>
<p>मरुत्प्रयुक्ता वायुना प्रेरिता बाललता आरात्समीपेऽभिवर्तमानम्। &lsquo;आराद्दूरसमीपयोः&rsquo; अति इत्यमरः। मरुतो वायोः सखा मरुत्सखोऽभिः। स इवाभातीति मरुत्सखाभम्। ‘आतश्चोपसर्गे&rsquo; इति कप्रत्ययः।अर्च्यं पूज्यं तं दिलीपं प्रसूनैः पुष्पैः। पौरकन्याः पौराश्चताः कन्या आचारार्थैर्लाजैराचारलाजैरिव। अवाकिरन्। तस्योपरि निक्षिप्तवत्य इत्यर्थः। स खा हि सखायमागतमुपचरतीति भावः॥</p>
<p><strong>धनुर्भृतोऽप्यस्य दयार्द्रभावमाख्यातमन्तःकरणैर्विशङ्गैः।</strong><br>
<strong>विलोकयन्त्यो वपुरापुरक्ष्णां प्रकामविस्तारफलं हरिण्यः॥११॥</strong></p>
<p>धनुर्भृतोऽप्यस्य राज्ञः। एतेन भयसंभावना दर्शिता। तथापि विशङ्कैनिर्भीकैरन्तःकरणैः। कर्तृभिः। दयया कृपारसैनार्द्रा भावोऽभिप्रायो यस्य तद्दयार्द्रभावं तदाख्यातम्। दयार्द्रभावमेतदित्याख्यातमित्यर्थः। &lsquo;भावः सत्त्वस्वभावाभिप्रायचेष्टात्मजन्मसु&rsquo; इत्यमरः। तथाविधं वपुर्विलोकयन्त्यो हरिण्योऽक्ष्णां प्रकामविस्तारस्यात्यन्तविशालतायाः फलमापुः। विमलं कलुषीभवच्च चेतः कथयत्येव हितैषिणं रिपुं च&rsquo; इति न्यायेन स्वान्तःकरणवृत्तिप्रामाण्यादेव विश्रब्धं ददृशुरित्यर्थः॥</p>
<p><strong>स कीचकैर्मारुतपूर्णरन्धैः कूजद्भिरापादितवंशकृत्यम्।</strong><br>
<strong>शुश्राव कुञ्जेषु यशः स्वमुच्चैरुद्गीयमानं वनदेवताभिः॥१२॥</strong></p>
<p>स दिलीपो मारुतपूर्णरन्धैः। अतएव कूजद्भिः स्वनद्भिः। कीचकैर्वणुविशेषैः। &lsquo;वेणवरः। कीचकास्ते स्युर्ये स्वनन्त्यनिलोद्धताः&rsquo; इत्यमरः। वंशः सुषिरवाद्यविशेषः। &lsquo;वंशादिकं तुया सुषिरम्&rsquo; इत्यमरः। आपादितं संपादितं वंशस्य कृत्यं कार्यं यस्मिन्कर्मणि तत्तथा। कुञ्जेषु इति लतागृहेषु। &lsquo;निकुञ्जकुऔ वा क्लीबे लतादिपिहितोदरे&rsquo; इत्यमरः। वनदेवताभिरुद्गीयमानमुच्चैर्गीयमानं स्वं यशः शुश्राव श्रुतवान्॥</p>
<p><strong>पृक्तस्तुषारैर्गिरिनिर्झराणामनोकहाकम्पितपुष्पगन्धी।</strong><br>
<strong>तमातपक्लान्तमनातपत्रमाचारपूतं पवनः सिषेवे॥१३॥</strong></p>
<p>गिरिषु निर्झराणां वारिप्रवाहाणाम्। &lsquo;वारिप्रवाहो निर्झरो झरः&rsquo; इत्यमरः। तुषारैः सीकरैः&rsquo;तुषारौ हिमसीकरौ&rsquo; इति शाश्वतः। पृक्तः संपृक्तोऽनोकहानां वृक्षाणामाकम्पितानीषत्कम्पितानि पुष्पाणि तेषां यो गन्धः सोऽस्यास्तीत्याकम्पितपुष्पगन्धी। ईषत्कम्पितपुष्पगन्धवान्। एवं शीतो मन्दः सुरभिः पवनो वायुरनातपत्रं व्रतार्थं परिहृतच्छत्रम्। अतएवातपक्लान्तमाचारेण पूतं शुद्धं तं नृपं सिषेवे। आचारपूतत्वात्स राजा जगत्पावनस्यापि सेव्य आसीदिति भावः॥</p>
<p><strong>शशाम वृष्ट्यापि विना दवाग्निरासीद्विशेषा फलपुष्पवृद्धिः।</strong><br>
<strong>ऊनं न सत्त्वेष्वधिको बबाधे तस्मिन्वनं गोप्तरि गाहमाने॥१४॥</strong></p>
<p>गोप्तरि तस्मिन्राज्ञि वनं गाहमाने प्रविशति सति वृष्टया विनापि। दवाग्भिर्वनाग्निः। &lsquo;दवदावौ वनानले&rsquo; इति हैमः। शशाम। फलानां पुष्पाणां च वृद्धिः। विशेष्यत इति विशेषा। अतिशयितासीत्। कर्मार्थे घञ्प्रत्ययः। सत्त्वेषु जन्तुषु मध्ये। &lsquo;यतश्च निर्धारणम्&rsquo; इति तु सप्तमी। अधिकः प्रबलो व्याघ्रादिरूनं दुर्बलं हरिणादिकं न बबाधे॥</p>
<p><strong>संचारपूतानि दिगन्तराणि कृत्वा दिनान्ते निलयाय गन्तुम्।<br>
प्रचक्रमे पल्वरागताम्रा प्रभा पतङ्गस्य मुनेश्चधेनुः॥१५॥</strong></p>
<p>पल्लवस्य रागो वर्णः पल्लवरागः। &lsquo;रागोऽनुरक्तौ मात्सर्ये क्लेशादौ लोहितादिषु&rsquo; इतिशाश्वतः। स इव ताम्रा पल्लवरागताम्रा पतङ्गस्य सूर्यस्य प्रभा कान्तिः। &lsquo;पतङ्गः पक्षिसूर्ययोः&rsquo; इति शाश्वतः। मुनेर्धनुश्च। दिगन्तराणि दिशामवकाशान्। &lsquo;अन्तरमवकाशावधिपरिधानान्तर्धिभेदतादथ्यें&rsquo; इत्यमरः। संचारेण पूतानि शुद्धानि कृत्वा दिनान्ते सायंकाले निलयायास्तमयाय। धेनुपक्ष आलयाय च। गन्तुं प्रचक्रमे॥</p>
<p><strong>तां देवतापित्रतिथिक्रियार्थामन्वग्ययौ मध्यमलोकपालः।</strong><br>
<strong>बभौ च सा तेन सतां मतेन श्रद्धेव साक्षाद्विधिनोपपन्ना॥१६॥</strong></p>
<p>मध्यमलोकपालो भूपालः। देवतापित्रतिथीनां क्रिया यागश्राद्धदानानि ता एवार्थः प्रयोजनं यस्यास्तां धेनुमन्वगनुपदं ययौ। &lsquo;अन्वगन्वक्षमनुगेऽनुपद क्लीबमव्ययम्&rsquo; इत्यमरः।सतां मतेन सद्भिर्मान्येन। मतिबुद्धि—&lsquo;इत्यादिना वर्तमाने क्तः। &lsquo;क्तस्य</p>
<p>च वर्तमाने&rsquo; इति षष्ठी। तेन राज्ञोपपन्ना युक्ता सा धेनुः। सतां मतेन विधिनानुष्ठानेनोपपन्ना युक्त साक्षात्प्रत्यक्षा श्रद्धास्तिक्यबुद्धिरिव। बभो च॥</p>
<p><strong>स पल्वलोत्तीर्णवराहयूथान्यावासवृक्षोन्मुखवर्हिणानि।</strong><br>
<strong>ययौ मृगाध्यासितशाद्वलानि श्यामायमानानि वनानि पश्यन्॥१७॥</strong></p>
<p>स राजा। पल्वलेभ्योऽल्पजलाशयेभ्य उत्तीर्णानि निर्गतानि वराहाणां यूथानि कुलानिषु तानि। बर्हाण्यषां सन्तीति बर्हिणा मयूराः। &lsquo;मयूरो बर्हिणो बहीं&rsquo; इत्यमरः। फलबर्हावयामिनच्प्रत्ययो वक्तव्यः। आवासवृक्षाणामुन्मुखा बर्हिणा येषु तानि श्यामायमानानि भक्ट सराहबर्हिणादिमलिनिम्नाश्यामानि। श्यामानि भवन्तीति श्यामायमानानि। &lsquo;लोहितादि&rsquo;डाज्भ्यः क्यष्&rsquo; इति क्यष्प्रत्ययः। &lsquo;वा क्यषः&rsquo; इत्यात्मनेपदे शानच्। मृगैरध्यासिता अधिष्ठिताः शाद्वला येषु तानि। शादाः शष्पाण्येषु देशेषु सन्तीति शाद्वलाः शष्पश्यामदेश्याः॥‘शाद्वलः शादहरिते’ इत्यमरः। ‘शादः कर्दमराष्पयोः&rsquo; इति विश्वः। &lsquo;नड्शादाडड्वलच् इति डुलच्प्रत्ययः। वनानि पश्यन्ययौ॥</p>
<p><strong>आपीनभारोद्वहनप्रयत्नाद्गृष्टिर्गुरुत्वाद्वपुषो नरेन्द्रः।</strong><br>
<strong>उभावलंचक्रतुरञ्चिताभ्यां तपोवनावृत्तिपथं गताभ्याम्॥१८॥</strong></p>
<p>गृष्टिः सकृत्प्रसूता गौः। &lsquo;गृष्टिः सकृत्प्रसूता गौः&rsquo; इति हलायुधः। नरेन्द्रश्व। उभौयथाक्रमम्। आपीनमूधः। &lsquo;ऊधस्तु क्लीबमापीनम्&rsquo; इत्यमरः। आपीनस्य भारोद्वहने प्रयनात्प्रयासात्। वपुषा गुरुत्वादाधिक्याच्च। अश्चिताभ्यां चारुभ्यां गताभ्यां गमनाभ्यां &lsquo;भार्या तपोवनादावृत्तेः पन्थास्तं तपोवनावृत्तिपथम्। &lsquo;ऋक्पूः-&lsquo;इत्यादिना समासान्तोऽप्रत्ययः। अलंचक्रतुर्भुषितवन्तौ॥</p>
<p><strong>वशिष्ठधेनोरनुयायिनं तमावर्तमानं वनिता वनान्तात्।</strong><br>
<strong>पपौ निमेषालसपक्ष्मपङ्क्तिरुपोषिताभ्यामिव लोचनाभ्याम्॥१९॥</strong></p>
<p>वशिष्ठधेनोरनुयायिनमनुचरं वनान्तादावर्तमानं प्रत्यागतं तं दिलीपं वनिता सुदक्षिणा॥ निमेषेष्वलसा मन्दा पक्ष्मणां पङ्किर्यस्याः सा। निर्निमेषा सतीत्यर्थः। लोचनाभ्याम्। करणाभ्याम्। उपोषिताभ्यामिव। उपवासो भोजननिवृत्तिः। तद्वद्भ्यामिव। वसतेः कर्तरि क्तः। पपौ। यथोपोषितोऽतितृष्णया जलमधिकं पिबति तद्वदतितृष्णयाधिकं व्यलोकयदित्यर्थः॥</p>
<p><strong>पुरस्कृता वर्त्मनि पार्थिवेन प्रत्युद्गता पार्थिवधर्मपत्न्या ।</strong><br>
<strong>तदन्तरे सा विरराज धेनुर्दिनक्षपामध्यगतेव संध्या॥२०॥</strong></p>
<p>वर्त्मनि पार्थिवेन पृथिव्या ईश्वरेण। &lsquo;तस्येश्वरः&rsquo; इत्यञ्प्रत्ययः। पुरस्कृताग्रतः कृता। धर्मस्य पत्नी धर्मपत्नी। धर्मार्थपलीत्यर्थः। अश्वघासादिवत्तादर्थे षष्ठीसमासः। पार्थिवस्य धर्मपत्न्या प्रत्युद्गता सा धेनुस्तदन्तरे तयोर्देपत्योर्मध्ये। दिनक्षपयोदिनरात्र्योर्मध्यगता संध्येवरराज॥</p>
<p><strong>प्रदक्षिणीकृत्य पयस्विनीं तां सुदक्षिणा साक्षतपात्रहस्ता ।</strong><br>
<strong>प्रणम्य चानर्च विशालमस्याः शृङ्गान्तरं द्वारमिवार्थसिद्धेः॥२१॥</strong></p>
<p>अक्षतानां पात्रेण सह वर्तेते इति साक्षतपात्रौ हस्तौ यस्याः सा सुदक्षिणा पयस्विनीं प्रशस्तक्षीरां तां धेनुं प्रदक्षिणीकृत्य प्रणम्य च। तस्या धेन्वा विशालं शृङ्गान्तरं शृङ्गमध्यम्। अर्थसिद्धेः कार्यसिद्धेर्द्वारं प्रवेशमार्गभिव। आनर्चार्चयामास। अर्चतेर्भौवादिकाल्लिट्॥</p>
<p><strong>वत्सोत्सुकापि स्तिमिता सपर्यां प्रत्यग्रहीत्सेति ननन्दतुस्तौ ।</strong><br>
<strong>भक्त्योपपन्नेषु हि तद्विधानां प्रसादचिह्नानि पुरः फलानि॥२२॥</strong></p>
<p>सा धेनुर्वत्सोत्सुकापि वत्स उत्कण्ठितापि स्तिमिता निश्चला सती सपर्यां पूजां प्रत्यग्रहीदिति हेतोस्तौ दंपती ननन्दतुः। पूजास्वीकारस्यानन्दहेतुत्वमाह —भक्तयेति। पूज्येष्वनुरागो भक्तिः। तयोपपन्नेषु युक्तेषु विषये तद्विधानाम्। तस्या धेन्वा विधेव विधा प्रकारो येषां तेषाम्। महतामित्यर्थः। प्रसादस्य चिह्नानि लिङ्गानि पूजास्वीकारादीनि पुरःफलानि। पुरोगतानि प्रत्यासन्नानि फलानि येषां तानि हि। अविलम्बितफलसूचकलिङ्गदर्शनादानन्दो युज्यत इत्यर्थः॥</p>
<p><strong>गुरोः सदारस्य निपीड्य पादौ समाप्य सांध्यं च विधिं दिलीपः।</strong><br>
<strong>दोहावसाने पुनरेव दोग्ध्रीं भेजे भुजोच्छिन्नरिपुर्निषण्णाम्॥२३॥</strong></p>
<p>भुजोच्छिन्नरिपुर्दिलीपः सदारस्य दारैररुन्धत्या सह वर्तमानस्य गुरोः। उभयोरपीत्यर्थः। &lsquo;भार्यां जायाथ पुं भूम्निदाराः&rsquo; इत्यमरः। पादौ निपीड्याभिवन्द्य। सांध्यं संध्यायां विहितं विधिमनुष्ठानं च समाप्य। दोहावसाने निषण्णामासीनां दोग्ध्रीं दोहनशीलाम्। &lsquo;तृन्&rsquo; इति तन्प्रत्ययः। धेनुमेव पुनर्भेजे सेवितवान्। दोग्ध्रीमिति निरुपपदप्रयोगात्कामधेनुत्वं गम्यते॥</p>
<p><strong>तामन्तिकन्यस्तबलिप्रदीपामन्वास्य गोप्ता गृहिणीसहायः ।</strong><br>
<strong>क्रमेणसुप्तामनु संविवेश सुप्तोत्थितां प्रातरनूदतिष्ठत्॥२४॥</strong></p>
<p>आप्ता रक्षको गृहिणीसहायः पत्नीद्वितीयः सन्। उभावपीत्यर्थः। अन्तिके न्यस्ता बलयः प्रदीपाश्च यस्यास्तां तथोक्तां तां पूर्वोक्तां निषण्णां धेनुमन्वास्यानूपविश्य क्रमेण सुप्तामन्वनन्तरं संविवेश सुष्वाप। प्रातः सुप्तोत्थितामनूदतिष्ठदुत्थितवान्। अत्रानुशब्देन धेनु राजव्यापारयोः पौर्वापर्यमुच्यते। क्रमशब्देन धेनुव्यापाराणामेव। इत्यपौनरुक्त्यम्।
कर्मप्रवचनीययुक्ते–&lsquo;इति द्वितीया॥</p>
<p><strong>इत्थं व्रतं धारयतः प्रजार्थं समं महिष्या महनीयकीर्तेः।</strong><br>
<strong>सप्त व्यतीयुस्त्रिगुणानि तस्य दिनानि दीनोद्धरणोचितस्य॥२५॥</strong></p>
<p>इत्थमनेन प्रकारेण प्रजार्थे संतानाय महिष्या सममभिषिक्तपत्त्या सह। &lsquo;कृताभिषेका महिषी&rsquo; इत्यमरः। व्रतं धारयतः। महनीया पूज्या कीर्तिर्यस्य तस्य। दीनानामुद्धरणं दैन्यविमोचनम्। तत्रोचितस्य परिचितस्य तस्य नृपस्य। त्रयो गुणा आवृत्तयो येषां तानि त्रिगुणानि त्रिरावृत्तानि सप्त दिनान्येकविंशतिदिनानि व्यतीयुः॥</p>
<p><strong>अन्येद्युरात्मानुचरस्य भावं जिज्ञासमाना मुनिहोमधेनुः।</strong><br>
<strong>गङ्गाप्रपातान्तविरूढशष्पं गौरीगुरोर्गह्वरमाविवेश॥२६॥</strong></p>
<p>अन्येद्युरन्यस्मिन्दिने द्वाविंशे दिने। &lsquo;सद्यः परुत्परारि–&lsquo;इत्यादिना निपातनादव्ययम्। शरमु &lsquo;अद्यात्राह्नाय पूर्वेऽहृीत्यादौ पूर्वोत्तरापरात्। तथाधरान्यान्यतरेतरात्पूर्वेद्युरादयः&rsquo; इत्यमरः। मुनिहोमधेनुः। आत्मानुचरस्य भावमभिप्रायं दृढभक्तित्वम्। &lsquo;भावोऽभिप्राय आशयः&rsquo; सक्त इति यादवः। जिज्ञासमाना ज्ञातुमिच्छन्ती। &lsquo;ज्ञाश्रुस्मृदृशां सनः&rsquo; इत्यात्मनेपदे शानच्। प्रपतत्यस्मिन्निति प्रपातः पतनप्रदेशः। गङ्गायाः प्रपातस्तस्यान्ते समीपे विरूद्धानि जातानि शष्पाणि बालतृणानि यस्मिस्तत्। &lsquo;शष्पं बालतृणं घासः&rsquo; इत्यमरः। गौरीगुरोः पार्वतीपितुर्गह्वरं गुहामाविवेश॥</p>
<p><strong>सा दुष्प्रधर्षा मनसापि हिंस्रैरित्यद्रिशोभाप्रहितेक्षणेन।</strong><br>
<strong>अलक्षिताभ्युत्पतनो नृपेण प्रसह्य सिंहः किल तां चकर्ष॥२७॥</strong></p>
<p>सा धेनुर्हिसैर्व्याघ्रादिभिर्मनसापि दुष्प्रधर्षा दुर्धर्षेति हेतोरद्रिशोभायां प्रहितेक्षणेन दत्तदृष्टिना नृपेणालक्षितमभ्युत्पतनमाभिमुख्येनोत्पतनं यस्य स सिंहस्तां धेनुं प्रसह्य हठात्। &lsquo;प्रसह्य तु हठार्थकम्&rsquo; इत्यमरः। चकर्ष। किलेत्यलीके॥</p>
<p><strong>तदीयमाक्रन्दितमार्तसाधोर्गुहानिबद्धप्रतिशब्ददीर्घम्।</strong><br>
<strong>रश्मिष्विवादाय नगेन्द्रसक्तां निवर्तयामास नृपस्य दृष्टिम्॥२८॥</strong></p>
<p>गुहानिबद्धेन प्रतिबद्धेन प्रतिध्वनिना दीर्घम्। तस्या इदं तदीयम्। आक्रन्दितमार्तघोषणम्। आर्तेष्वापन्नेषु साधोर्हितकारिणो नृपस्य नगेन्द्रसक्तां दृष्टिम्। रश्मिषु प्रग्रहेषु। &lsquo;किरणप्रग्रहौ रश्मी&rsquo; इत्यमरः। आदायेव गृहीत्वेव। निवर्तयामास॥</p>
<p><strong>स पाटलायां गवि तस्थिवांसं धनुर्धरः केसरिणं ददर्श।</strong><br>
<strong>अधित्यकायामिव धातुमय्यां लोधद्रुमं सानुमतः प्रफुल्लम्॥२९॥</strong></p>
<p>धनुर्धरः स नृपः पाटलायां रक्तवर्णायां गवि तस्थिवांसं स्थितम्। &lsquo;क्कसुश्च&rsquo; इति क्वसुप्रत्ययः। केसरिणं सिंहम्। सानुमतोऽद्रेः। धातोर्गैरिकस्य विकारो धातुमयी। तस्यामधित्यकायामूर्ध्वभूमौ। ‘उपत्यकाद्रेरासन्ना भूमिरूर्ध्वमधित्यका&rsquo; इत्यमरः। &lsquo;उपाधिभ्यां त्यकनासन्नारूढयोः&rsquo; इति त्यकन्प्रत्ययः। प्रफुल्लो विकसितस्तम्। &lsquo;फुल विकसने&rsquo; इति धातोः पचाद्यच्। &lsquo;प्रफुल्तम्&rsquo; इति तकारपाठे &lsquo;त्रिफला विशरणे&rsquo; इति धातोः कर्तरि क्तः &lsquo;उत्परस्यातः&rsquo; इत्युकारादेशः। लोध्राख्यं द्रुममिव। ददर्श॥</p>
<p><strong>ततो मृगेन्द्रस्य मृगेन्द्रगामी वधाय वध्यस्य शरं शरण्यः।</strong><br>
<strong>जाताभिषङ्गो नृपतिर्निषङ्गादुद्धर्तुमैच्छत्प्रसभोद्धृतारिः॥३०॥</strong></p>
<p>ततः सिंहदर्शनानन्तरं मृगेन्द्रगामी सिंहगामी। शरणं रक्षणम्। &lsquo;शरणं गृहरक्षित्रोः &lsquo;इत्यमरः। &lsquo;शरणं रक्षणे गृहे&rsquo; इति यादवः। शरणे साधुः शरण्यः।&rsquo; तत्र साधुः&rsquo; इति यत्प्रत्ययः। प्रसभेन बलात्कारेणोद्धृता अरयो येन स नृपती राजा जाताभिषङ्गो जातपराभवः सन्। &lsquo;अभिषङ्गः पराभवः&rsquo; इत्यमरः। वध्यस्य वधार्हस्य। &lsquo;दण्डादिभ्यो</p>
<p>यः&rsquo; इति यप्रत्ययः। मृगेन्द्रस्य वधाय निषङ्गात्तूणीरात्। &lsquo;तूणोपासङ्गतूणीरनिषङ्गा इषुभिर्द्वयोः&rsquo; इत्यमरः। शरमुद्धर्तुमैच्छत्॥</p>
<p><strong>वामेतरस्तस्य करः प्रहर्तुर्नखप्रभाभूषितकङ्कपत्रे।</strong><br>
<strong>सक्ताङ्गुलिःसायकपुङ्ख एव चित्रार्पितारम्भ इवावतस्थे॥३१॥</strong></p>
<p>प्रहतुस्तस्य वामेतरो दक्षिणः करः। नखप्रभाभिर्भूषितानि विच्छुरितानि कङ्कस्य पक्षिविशेषस्य पत्राणि यस्य तस्मिन्। &lsquo;कङ्कः पक्षिविशेषे स्याद्रुप्ताकारे युधिष्ठिरे&rsquo; इति विश्वः। &lsquo;कङ्कस्तु कर्कटः&rsquo; इति यादवः। सायकस्य पुङ्ख एव कर्तर्याख्ये मूलप्रदेशे। &lsquo;कर्तरी पुङ्गे&rsquo; इति यादवः। सक्ताङ्गुलिः सन्। चित्रार्पितारम्भश्चित्रलिखितशरोद्धरणोद्योग इव। अवतस्थे॥</p>
<p><strong>बाहुप्रतिष्टम्भविवृद्धमन्युरभ्यर्णमागस्कृतमस्पृशद्भिः।</strong><br>
<strong>राजा स्वतेजोभिरदह्यतान्तर्भोगीव मन्त्रौषधिरुद्धवीर्यः॥३२॥</strong></p>
<p>बाह्नोःप्रतिष्टम्भेन प्रतिबन्धेन। &lsquo;प्रतिबन्धः प्रतिष्टम्भः&rsquo; इत्यमरः। विवृद्धमन्युः प्रवृद्वरोषो राजा। मन्त्रौषधिभ्यां रुद्धवीर्यः प्रतिबद्धशक्तिर्भोगी सर्प इव। &lsquo;भोगी राजभुजंगयोः&rsquo; इति शाश्वतः। अभ्यर्णमन्तिकम्। &lsquo;उपकण्ठान्तिकाभ्यर्णाभ्यग्रा अप्यभितोऽव्ययम्&rsquo; इत्यमरः। आगस्कृतमपराधकारिणमस्पृशद्भिः स्वतेजोभिरन्तरदह्यत। &lsquo;अधिक्षेपाद्यसहनं॥ तेजः प्राणात्ययेष्वपि&rsquo; इति यादवः॥</p>
<p><strong>तमार्यगृह्यं निगृहीतधेनुर्मनुष्यवाचा मनुवंशकेतुम्।</strong><br>
<strong>विस्माययन्विस्मितमात्मवृत्तौ सिंहोरुसत्त्वं निजगाद सिंहः॥३३॥</strong></p>
<p>निगृहिता पीडिता धेनुर्येन स सिंहः। आर्याणां सतां गृह्यं पक्ष्यम्। &lsquo;पदास्वैरिबाह्यापक्ष्येषु च&rsquo; इति क्यप्। मनुवंशस्य केतुं चिह्नं केतुवद्व्यावर्तकम्। सिंह इवोरुसत्त्वो महाबलस्त॥ बाहुस्तम्भरूपे व्यापारेऽभूतपूर्वत्वाद्विस्मितम्। कर्तरि क्तः। तं दिलीपं मनुष्यवाचा। करणेन। पुनर्विस्माययन्विस्मयमाश्चर्ये प्रापयन्निजगाद। &lsquo;स्मिङ् ईषद्धसने सेन इति धातोर्णिचि वृद्धावायादेशे शतृप्रत्यये च सति विस्माययन्निति रूपं सिद्धम्। &lsquo;विस्मापयषन्&rsquo; इति पाठे पुगागममात्रं वक्तव्यम्। तच्च &lsquo;नित्यं स्मयतेः&rsquo; इति हेतुभयविवक्षायामेवेति तद &lsquo;भीस्म्योर्हेतुभये&rsquo; इत्यात्मनेपदे विस्मापयमान इति स्यात् तस्मान्मनुष्यवाचा विस्माययन्निति रूपं सिद्धम्। करणविवक्षायां न कश्चिद्दोषः॥</p>
<p><strong>अलं महीपाल तव श्रमेण प्रयुक्तमप्यस्त्रमितो वृथा स्यात्।</strong><br>
<strong>न पादपोन्मूलनशक्ति रंहः शिलोच्चये मूर्छति मारुतस्य॥३४॥</strong></p>
<p>हे महीपाल, तव श्रमेणालम्। साध्याभावाच्छ्रमो न कर्तव्य इत्यर्थः। अत्र गम्यमानसाधनक्रियापेक्षया श्रमस्य करणत्वात्तृतीया। उक्तं च न्यासोद्द्योते—‘न केवलं श्रूयमाणैव कि तर या निमित्तं करणभावस्य। अपि तर्हिगम्यमानापि&rsquo; इति। &lsquo;अलं भूषणपर्याप्तिशक्तिवारणवाचकम्&rsquo; इत्यमरः
इतोऽस्मिन्मयि। सार्वविभक्तिकस्तसिः। प्रयुक्तमप्यस्त्रं वृथा स्यात्। तथाहि। पादपौन्मूलने शक्तिर्वस्य तत्तथोक्तं मारुतस्य रहो वेगः शिलोच्चये पर्वते न मृणितर्छति न प्रसरति॥</p>
<p><strong>कैलासगौरं वृषमारुरुक्षोः पादार्पणानुग्रहपूतपृष्ठम्।</strong><br>
<strong>अवेहि मां किंकरमष्टमूर्तेः कुम्भोदरं नाम निकुम्भमित्रम्॥३५॥</strong></p>
<p>कैलास इव गौरः शुभ्रस्तम्। &lsquo;चामीकरं च शुभ्रं च गौरमाहुर्मनीषिणः&rsquo; इति शाश्वतः वृषं वृषभमारुरुक्षोरारोढुमिच्छोः। स्वस्योपरि पदं निक्षिप्य वृषमारोहतीत्यर्थः। अष्टौ मूर्तयो यस्य स तस्याष्टमूर्तेः शिवस्य पादार्पणं पादन्यासस्तदेवानुग्रहः प्रसादस्तेन पूतं पृष्ठं यस्य तं तथोक्तं निकुम्भमित्रं कुम्भोदरं नाम किंकरं मामवेहि विद्धि। &lsquo;पृथिवी सलिलं तेजो वायुराकाशमेव च। सूर्याचन्द्रमसौ सोमयाजी चेत्यष्ट मूर्तयः&rsquo; इति यादवः॥</p>
<p><strong>अमुं पुरः पश्यसि देवदारुं पुत्रीकृतोऽसौ वृषभध्वजेन।</strong><br>
<strong>यो हेमकुम्भस्तननिःसृतानां स्कन्दस्य मातुः पयसां रसज्ञः॥३६॥</strong></p>
<p>पुरोऽग्रतोऽमुं देवदारुं पश्यसि। इति काकुः। असौ देवदारुः। वृषभो ध्वजे यस्य स तेन शिवेन पुत्रीकृतः पुत्रत्वेन स्वीकृतः। अभूततद्भावे च्विः। यो देवदारुः स्कन्दस्य मातुर्गौर्या क्षेत्रः कुम्भ एव स्तनः। तस्मान्निःसृतानां पयसामम्बूनां रसज्ञः स्वादज्ञः। स्कन्दपक्षे हेमकुम्भ इव स्तन इति विग्रहः। पयसां क्षीराणाम्। &lsquo;पयः क्षीरं पयोऽम्बु च&rsquo; इत्यमरः। स्कन्दसमानप्रेमास्पदमिति भावः॥</p>
<p><strong>कण्डूयमानेन कटं कदाचिद्वन्यद्विनोन्मथिता त्वगस्य।</strong><br>
<strong>अथैनमद्रेस्तनया शुशोच सेनान्यमालीढमिवासुरास्त्रैः॥३७॥</strong></p>
<p>कदाचित्कटं कपोलं कण्डूयमानेन कर्षता। &lsquo;कड्वादिभ्यो यक्&rsquo; इति यक्। ततः शानच्। वन्यद्विे्येनास्य देवदारोस्त्लगुन्मथिता। अथादेस्तनया गौरी। असुरास्त्रैराली क्षतम्स्व सेनां नयतीति सेनानीः स्कन्दः। &lsquo;पार्वतीनन्दनः स्कन्दः सेनानीः&rsquo; इत्यमरः। &lsquo;सत्सूद्विष-&lsquo;इत्यादिना क्विप्। तमिव। एनं देवदारुं शुशोच॥</p>
<p><strong>तदाप्रभृत्येव वनद्विषानां त्रासार्थमस्मिन्नहमद्रिकुक्षौ।</strong><br>
<strong>व्यापारितः शूलभृता विधाय सिंहत्वमङ्कागतसत्त्ववृत्ति॥३८॥</strong></p>
<p>तदा तत्कालः प्रभृतिरादिर्यस्मिन्कर्मणि तत्तथा तदाप्रभृत्यैव वनद्विपानां त्रासार्थं भयार्थं शूलभृता शिवेन। अङ्क समीपमागताः प्राप्ताः सत्त्वाः प्राणिनो वृत्तिर्यस्मिंस्तत्। &lsquo;अङ्कः समीप उत्सङ्गे चिह्ने स्थानापराधयोः&rsquo; इति केशवः। सिंहत्वं विधाय। अस्मिन्नद्रिकुक्षौ गुहायामहं व्यापारितो नियुक्तः॥</p>
<p><strong>तस्यालमेषा क्षुधितस्य तृप्त्यैप्रदिष्टकाला परमेश्वरेण ।</strong><br>
<strong>उपस्थिता शोणितपारणा मे सुरद्विषश्चान्द्रमसी सुधेव॥३९॥</strong></p>
<p>तू परमेश्वरेण प्रदिष्टो निर्दिष्टः कालो भोजनवेला यस्याः सोपस्थिता प्राप्तैषा गोरूपा शोणितपारणा रुधिरस्य व्रतान्तभोजनम्। सुरद्विषो राहोः। चन्द्रमस इयं चान्द्रमसी सुधेव। क्षुधितस्य बुभुक्षितस्य तस्याङ्कागतसत्त्ववृत्तेमें मम सिंहस्य तृप्त्या अलं पर्याप्ता। &lsquo;नमः—स्वस्ति-&rsquo; इत्यादिना चतुर्थी॥</p>
<p><strong>स त्वं निवर्तस्व विहाय लज्जां गुरोर्भवान्दर्शितशिष्यभक्तिः।</strong><br>
<strong>तः शस्त्रेण रक्ष्यं यदशक्यरक्षं न तद्यशः शस्त्रभृतां क्षिणोति॥४०॥</strong></p>
<p>स एवमुपायशून्यस्त्वं लज्जां विहाय निवर्तस्व। भवांस्त्वं गुरोर्दर्शिता प्रकाशिता शिष्यस्य कर्तव्या भक्तिर्येन स तथोक्तोऽस्ति। ननु गुरुधनं विनाश्य कथं तत्समीपं गच्छेयमत आह—शस्त्रेणेति। यद्रक्ष्यं धनं शस्त्रेणायुधेन। &lsquo;शस्त्रमायुधलोहयोः&rsquo; इत्यमरः। अशक्या रक्षा यस्य तदशक्यरक्षम्। रक्षितुमशक्यमित्यर्थः। तद्रक्ष्यं नष्टमपि शस्त्रभृतां यशो न क्षिणोति न हिनस्ति। अशक्यार्थेष्वप्रतिविधानं न दोषायेति भावः॥</p>
<p><strong>इति प्रगल्भं पुरुषाधिराजो मृगाधिराजस्य वचो निशम्य।</strong><br>
<strong>प्रत्याहतास्त्रो गिरिशप्रभावादात्मन्यवज्ञां शिथिलीचकार॥४१॥</strong></p>
<p>पुरुषाणामधिराजो नृप इति प्रगल्भं मृगाधिराजस्य वचो निशम्य श्रुत्वा गिरिशस्येश्वरस्य प्रभावात्प्रत्याहतास्त्रः कुण्ठितास्त्रः सन्नात्मनि विषयेऽवज्ञामपमानं शिथिलीचकार। तत्याजेत्यर्थः। अवज्ञातोऽहमिति निर्वेदं न प्रापेत्यर्थः। समानेषु हि क्षत्रियाणामभिमानः। न सर्वेश्वरं प्रतीति भावः॥</p>
<p><strong>प्रत्यब्रवीच्चैनामिषुप्रयोगे तत्पूर्वभङ्गे वितथप्रयत्नः ।</strong><br>
<strong>जडीकृतख्यम्बकवीक्षणेन वज्रं मुमुक्षन्निव वज्रपाणिः॥४२॥</strong></p>
<p>स एव पूर्वः प्रथमो भङ्गः प्रतिबन्धो यस्य तस्मिंस्तत्पूर्वभङ्ग इषुप्रयोगे वितथप्रयत्नो विफलप्रयासः। अत एव वज्रं कुलिशं मुमुक्षन्मोक्तमिच्छन्। अम्बकं लोचनम्। &lsquo;दृग्दृष्टिनेत्रलोचनचक्षुर्नयनाम्बकेक्षणाक्षीणि&rsquo; इति हलायुधः। त्रीण्यम्बकानि यस्य स त्र्यम्बको एकहरः। तस्य वक्षिणेन जडीकृतो निष्पन्दीकृतः। वज्रं पाणौ यस्य स वज्रपाणिरिन्द्रः। &lsquo;प्रहरणार्थेभ्यः परे निष्ठासप्तम्यौ भवत इति वक्तव्यम्&rsquo; इति पाणेःसप्तम्यन्तस्योत्तरनिपातः। स इव स्थितो नृप एनं सिंहं प्रत्यब्रवीच्च । &lsquo;बाहुं सवज्रं शक्रस्य क्रुद्धस्यास्तम्भयत्प्रभुः&rsquo; इति वपुश्चमहाभारते॥</p>
<p><strong>संरुद्धचेष्टस्य मृगेन्द्र कामं हास्यं वचस्तद्यदहं विवक्षुः।</strong><br>
<strong>अन्तर्गतं प्राणभृतां हि वेद सर्वं भवान्भावमतोऽभिधास्ये॥४३॥</strong></p>
<p>हे मृगेन्द्र, संरुद्धचेष्टस्य प्रतिबद्धव्यापारस्य मम तद्वचो वाक्यं कामं हास्यं परिहसनीयतम्। यद्वचः &lsquo;स त्वं मदीयेन&rsquo; (२।४५) इत्यादिकमहं विवक्षुर्वक्तुमिच्छुरस्मि। तर्हि तूत्यर्थःष्णीं स्थीयतामित्याशङ्कयैश्वरकिंकरत्वात्सर्वज्ञं त्वां प्रति न हास्यमित्याह—अन्तरिति। हि यतो भवान्प्राणभृतामन्तर्गतं हृद्रतं वाग्वृत्त्याबहिरप्रकाशितमेव सर्वं भावं वेद वेत्ति। &lsquo;विदोलटो वा&rsquo; इति णलादेशः। अतोऽहमभिधास्ये वक्ष्यामि। वच इति प्रकृतं कर्म संबध्यते। अन्ये त्वीदृग्वचनमाकर्ण्यासंभावितार्थमेतदित्युपहसन्ति। अतस्तु मौनमेव भूषणम्। त्वं तु वाङ्मनसयोरेकविध एवायमिति जानासि। अतोऽभिधास्ये यद्वचोऽहं विवक्षुरित्यर्थः॥</p>
<p><strong>मान्यः स मे स्थावरजंगमानां सर्गस्थितिप्रत्यवहारहेतुः।</strong><br>
<strong>गुरोरपीदं धनमाहिताग्नेर्नश्यत्पुरस्तादनुपेक्षणीयम्॥४४॥</strong></p>
<p>प्रत्यवहारः प्रलयः। स्थावराणां तरुशैलादीनां जंगमानां मनुष्यादीनां सर्गस्थितिप्रत्यवहारेषु हेतुः स ईश्वरो मे मम मान्यः पूज्यः। अलङ्घ्यशासन इत्यर्थः। शासनं च &lsquo;सिंह इत्यमर त्वमङ्कागतसत्त्ववृत्ति&rsquo; (२ । ३८) इत्युक्तरूपम् । तर्हि विसृज्य गम्यताम्। नेत्याह—&lsquo;भीत्रा गुरोरपीति। पुरस्तादग्रे नश्यदिदमाहिताग्नेर्गुरोर्धनमपि गोरूपमनुपेक्षणीनम्। आहिताग्नेरिति विशेषणेनानुपेक्षाकारणं हविःसाधनत्वं सूचयति॥</p>
<p><strong>स त्वंमदीयेन शरीरवृत्तिं देहेन निर्वर्तयितुं प्रसीद।</strong><br>
<strong>दिनावसानोत्सुकवालवत्सा विसृज्यतां धेनुरियं महर्षेः॥४५॥</strong></p>
<p>सोऽङ्कागतत्सत्त्ववृत्तिस्त्वं मदीयेन देहेन शरीरस्य वृत्तिं जीवनं निर्वर्तयितुं संपादयितुं तद्क्ष प्रसीद। दिनावसान उत्सुको माता समागमिष्यतीत्युत्कण्ठितो बालवत्सो यस्याः सा महीत महर्षेरियं धेनुर्विसृज्यताम्॥</p>
<p><strong>अथान्धकारं गिरिगह्वराणां दंष्ट्रामयूखैः शकलानि कुर्वन्।</strong><br>
<strong>भूयः स भूतेश्वरपार्श्ववर्ती किंचिद्विहस्यार्थपतिं बभाषे॥४६॥</strong></p>
<p>अथ भूतेश्वरस्य पार्श्ववर्त्यनुचरः स सिंहो गिरेर्गह्वराणां गुहानाम्। &lsquo;देवखातबिले गुहा गह्वरम्&rsquo; इत्यमरः। अन्धकारं ध्वान्तं दंष्ट्रामयूखैः शकलानि खण्डानि कुर्वन्। निरस्यन्नित्यर्थः। किंचिद्विहस्यार्थपतिं नृपं भूयो बभाषे। हासकारणम् &lsquo;अल्पस्य हेतोर्बहु हातुमिच्छ। नू&rsquo; । २ । ४७) इति वक्षमाणं द्रष्टव्यम्॥</p>
<p><strong>एकातपत्रं जगतः प्रभुत्वंनवं वयः कान्तमिदं वपुश्च।</strong><br>
<strong>अल्पस्य हेतोर्बहु हातुमिच्छन्विचारमूढः प्रतिभासि मे त्वम्॥४७॥</strong></p>
<p>एकातपत्रमेकच्छत्रं जगतः प्रभुत्वं स्वामित्वम्। नवं वयो यौवनम्। इदं कान्तं रम्यं वपुश्च। इत्येवं बहु। अल्पस्य हेतोरल्पेन कारणेन। अल्पफलायेत्यर्थः। ‘षष्ठी हेतुप्रयोगे’ इति षष्ठी। हातुं त्यक्तुमिच्छंस्त्वं विचारे कार्याकार्यविमर्शे मूढो मूर्खो मे मम प्रतिभासि॥</p>
<p><strong>भूतानुकम्पा तव चेद्रियं गौरेका भवेत्स्वस्तिमती वदन्ते।</strong><br>
<strong>जीवन्पुनः शश्वदुपप्लवेभ्यः प्रजाः प्रजानाथ पितेव पासि॥४८॥</strong></p>
<p>तव भूतेष्वनुकम्पा कृपा चेत्। &lsquo;कृपा दयानुकम्पा स्यात्&rsquo; इत्यमरः। कृपैव वर्तते चेदित्यर्थः। तर्हि त्वदन्ते तव नाशे सतीयमेका गौः। स्वस्ति क्षेममस्या अस्तीति स्वस्तिमती।भवेत्। जीवेदित्यर्थः। ‘स्वस्त्याशीः क्षेमपुण्यादौ&rsquo; इत्यमरः। हे प्रजानाथ, जीवन्पुनः पितेव प्रजा उपप्लवेभ्यो विघ्नेभ्यः शश्वत्सदा। &lsquo;पुनः सदार्थयोः शश्वत्&rsquo; इत्यमरः। पासि रक्षसि। स्वप्राणव्ययेनैकधेनुरक्षणाद्वरं जीवितेनैव शश्वदखिलजगत्राणमित्यर्थः॥<br>
न धर्मलोपादियं प्रवृत्तिः, किं तु गुरुभयादित्यत आह—</p>
<p><strong>अथैकधेनोरपराधचण्डाद्गुरोः कृशानुमतिमाद्विभेषि।</strong><br>
<strong>शक्योऽस्य मन्युर्भवता विनेतुं गाः कोटिशः स्पर्शयता घटोनीः॥४९॥</strong></p>
<p>अथेति पक्षान्तरे। अथवा। एकैव धेनुर्यस्य तस्मात्। अयं कोपकारणोपन्यास इतिज्ञेयम्। अत एवापराधे गवोपेक्षालक्षणे सति चण्डादतिकोपनात्। &lsquo;चण्डस्त्वत्यन्तको-</p>
<p>पनः &lsquo;रह इत्यमरः। अत एव कृशानुः प्रतिमोपमा यस्य तस्मादग्निकल्पाद्गुरोर्विभेषि। इति काकुः। &lsquo;भीत्रार्थानां भयहेतुः&rsquo; इत्यपादानात्पञ्चमी। अल्पवित्तस्य धनहानिरतिदुःसहेति भावः। अस्य गुरोर्मन्युः क्रोधः। &lsquo;मन्युर्दैन्ये क्रतौ क्रुधि&rsquo; इत्यमरः। घटा इवोधांसि यासां ता घटोनीः। ‘ऊधसोऽनङ्&rsquo; इत्यनङादेशः। &lsquo;बहुव्रीहेरूधसो ङीष्&rsquo; इति ङीष्। कोटिशो गाः स्पर्शयता प्रतिपादयता। &lsquo;विश्राणनं वितरणं स्पर्शनं प्रतिपादनम्&rsquo; इत्यमरः। भवता विनेतुमपनेतुं शक्यः॥</p>
<p><strong>तद्रक्ष कल्याणपरम्पराणां भोक्तारमूर्जखलमात्मदेहम्।</strong><br>
<strong>महीतलस्पर्शनमात्रभिन्नमृद्धं द्दि राज्यं पदमैन्द्रमाहुः॥५०॥</strong></p>
<p>तत्तस्मात्कारणात्कल्याणपरम्पराणां भोक्तारम्। कर्मणि षष्ठी। ऊर्जोबलमस्यास्तीत्यूर्जस्वलम्। &lsquo;ज्योत्स्नातमिस्रा—&lsquo;इत्यादिना वलच्प्रत्ययान्तो निपातः। आत्मदेहं रक्ष। ननु गामुपेक्ष्यात्मदेहरक्षणे स्वर्गहानिः स्यात्। नेत्याह—महीतलेति। ऋद्धं समृद्धं राज्यं महीतलस्पर्शनमात्रेण भूतलसंबन्धमात्रेण भिन्नमैन्द्रमिन्द्रसंबन्धि पदं स्थानमाहुः। स्वर्गान्न भिद्यत इत्यर्थः॥</p>
<p><strong>एतावदुक्त्वा विरते मृगेन्द्रे प्रतिस्वनेनास्य गुहागतेन।</strong><br>
<strong>शिलाद्वयोऽपि क्षितिपालमुच्चैः प्रीत्या तमेवार्थमभाषतेव॥५१॥</strong></p>
<p>मृगेन्द्र एतावदुक्का विरते सति गुहागतेनास्य सिंहस्य प्रतिस्वतेन शिलोच्चयः शैलोऽपिप्रीत्या तमेवार्थ क्षितिपालमुचैरभाषतेव। इत्युलेक्षा। भाषिरयं ब्रुविसमानार्थत्वाद्दिकर्मकः। ब्रुविस्तु द्विकर्मकेषु पठितः। तदुक्तम्—&lsquo;दुहियाचिरुधिछिभिक्षिचिञामुपयोगनिमित्तमपूर्वविधौ। ब्रुविशासिगुणेन च यत्सचते तदकीर्तितमाचरितं कविता&rsquo; इति॥</p>
<p><strong>निशम्य देवानुचरस्य वाचं मनुष्यदेवः पुनरप्युवाच ।</strong><br>
<strong>धेन्वा तदध्यासितकातराक्ष्या निरीक्ष्यमाणः सुतरां दयालुः॥५२॥</strong></p>
<p>देवानुचरस्येश्वरर्किकरस्य सिंहस्य वाचं निशम्य मनुष्यदेवो राजा पुनरप्युवाच। किंभूयितुं तः सन्। तेन सिंहेन यदध्यासितं व्याक्रमणम्। नपुंसके भावे क्तः। तेन कातरे अक्षिसतिणी यस्यास्तया। &lsquo;बहुत्रीहौ सक्थ्यक्ष्णोः स्वाङ्गात्षच्&rsquo; इति षच्। &lsquo;षिद्वौरादिभ्यश्च&rsquo; इति ङीष्। किं वा वक्ष्यतीति भीत्यैवं स्थितयेत्यर्थः। धेन्वा निरोक्ष्यमाणः। अत एंव सुतरां दयालुः सन्। सुतरामित्यत्र &lsquo;द्विवचनविभज्य—‘इत्यादिना सुशब्दात्तरप्। &lsquo;किमेत्तिङव्यय–&rsquo; इत्यदिनाम्प्रत्ययः। तद्धितश्चासर्वविभक्तिः&rsquo; इत्यव्ययसंज्ञा॥<br>
किमुवाचेत्याह—</p>
<p><strong>क्षतात्किल त्रायत इत्युदग्रः क्षत्त्रस्य शब्दो भुवनेषु रूढः।</strong><br>
<strong>राज्येन किं तद्विपरीततेः प्राणैरुपक्रोशमलीमसैर्वा॥५३॥</strong></p>
<p>क्षणु हिंसायाम्&rsquo; इति धातोः संपदादित्वात्किप्। &lsquo;गमादीनाम्&rsquo; इति वक्तव्यादनुनासिकलोपे तुगागमे च क्षदिति रूपं सिद्धम्। क्षतो नाशात्त्रायत इति क्षत्त्रः। सुपीति योगविभागात्कः। तामेतां व्युत्पत्तिं कविरर्थतोऽनुक्रामति—क्षतादित्यादिना। उदग्र</p>
<p>उन्नतः क्षत्रस्य क्षत्त्रवर्णस्य शब्दो वाचकः। क्षत्रशब्द इत्यर्थः। क्षतात्त्रायत इति व्युत्पत्त्या भुवनेषु रूढः किल प्रसिद्धः खलु। नाश्वकर्णादिवत्केवलरूढः। किंतु पङ्कजादिवद्योगरूढ इत्यर्थः ततः किमित्यत आह—तस्य क्षत्त्रशब्दस्य विपरीतवृत्तेर्विरुद्धव्यापारस्य क्षतस्त्राणमकुर्वतपुंसो राज्येन किम्। उपक्रोशमलीमसैर्निन्दामलिनैः। ‘उपक्रोशो जुगुप्सा च कुत्सा एकन्दा च गर्हणे&rsquo; इत्यमरः। &lsquo;ज्योत्नातमित्रा—&lsquo;इत्यादिना मलीमसशब्दो निपातितः&rsquo;मलीमसं तु मलिनं कच्चरं मलदूषितम्&rsquo; इत्यमरः। तैः प्राणैर्वा किम्। निन्दितस्य सर्वंव्यर्थमित्यर्थः। एतेन &lsquo;एकातपत्रम्&rsquo; (२।४७) इत्यादिना श्लोकद्वयेनोक्तं प्रत्युक्तमिति वेदितव्यम्।</p>
<p>&lsquo;अथैकधेनोः &lsquo;(२।४९) इत्यत्रोत्तरमाह—</p>
<p><strong>कथं नु शक्योऽनुनयो महर्षेर्विश्राणनाच्चान्यपयस्विनीनाम्।</strong><br>
<strong>इमामनूनां सुरभेरवेहि रुद्रौजसा तु प्रहृतं त्वयास्याम्॥५४॥</strong></p>
<p>अनुनयः क्रोधापनयः। चकारो वाकारार्थः। महर्षेरनुनयो वान्यासां पयस्विनीनां दोग्ध्रीणां गवां विश्राणनाद्दानात्। &lsquo;त्यागो वितरणं दानमुत्सर्जनविसर्जने। विश्राणनं वितणम्&rsquo; इत्यमरः। कथं नु शक्यः। न शक्य इत्यर्थः। अत्र हेतुमाह—इमां गां सुरसे कामधेनोः। ‘पश्चमी विभक्ते&rsquo; इति पश्चमी। अनूनामन्यूनामवेहि जानीहि। तर्हि कथमस्याः परिभवोऽभूदित्याह—रुद्रौजसति। अस्यां गवि त्वया कर्त्रा प्रहृतं तु प्रहारस्तु। नपुंसके भावे क्तः। रुद्रौजसेश्वरसामर्थ्येन। न तु स्वयमित्यर्थः। &lsquo;सप्तम्यधिकरणे च&rsquo; इति सप्तमी॥</p>
<p>तार्ह किं चिकीर्षितमित्यत्राह—</p>
<p><strong>सेयं स्वदेहार्पणनिष्क्रयेण न्याय्या मया मोचयितुं भवतः।</strong><br>
<strong>न पारणा स्याद्विहता तवैवं भवेदलुप्तश्च मुनेः क्रियार्थः॥५५॥</strong></p>
<p>सेयं गौर्मया। निष्क्रीयते प्रत्याहृियतेऽनेन परगृहीतमिति निष्क्रयः प्रतिशीर्षकम्। ‘एरच्’ इत्यच्प्रत्ययः। स्वदेहार्पणमेव निष्क्रयस्तेन भवत्तस्त्वत्तः। पञ्चम्यास्तसिल्। मोचयितुं न्याय्या न्यायादनपेता। युक्तेत्यर्थः। &lsquo;धर्मपथ्यर्थ—&lsquo;इत्यादिना यत्प्रत्ययः। एवं सति तव पारणा भोजनं विहता न स्यात्। मुनेः क्रिया होमादिः। स एवार्थः प्रयोजनम्। स चालुप्तो भवेत्। स्वप्राणव्ययेनापि स्वामिगुरुधनं संरक्ष्यमिति भावः॥<br>
अत्र भवानेव प्रमाणमित्याह—</p>
<p><strong>भवानपीदं परवानवैति महान्हि यत्नस्तव देवदारौ।</strong><br>
<strong>स्थातुं नियोक्तुर्नहि शक्यमग्रे विनाश्य रक्ष्यं स्वयमक्षतेन॥५६॥</strong></p>
<p>परवान्स्वामिपरतन्त्रो भवानपि। &lsquo;परतन्त्रः पराधीनः परवान्नाथवानपि&rsquo; इत्यमरः। इदं वक्ष्यमाणमवैति। भवतानुभयत एवेत्यर्थः। &lsquo;शेषे प्रथमः&rsquo; इति प्रथमपुरुषः। किमित्यत आह—हि यस्माद्धेतोः। &lsquo;हि हेताववधारणे&rsquo; इत्यमरः। तव देवदारौ विषये महान्यन्तः। महता यत्नेन रक्ष्यत इत्यर्थः। इदंशब्दोक्तमर्थ दर्शयति—स्थातुमिति।</p>
<p>रक्ष्यं वस्तु विविनाश्य विनाशं गमयित्वा स्वयमक्षतेनाव्रणेन। नियुक्तेनेति शेषः। नियोक्तुःस्वामिनोऽग्रेस्थातुं शक्यं नहि॥</p>
<p>सर्वथा चैतदप्रतिहार्यमित्याह—</p>
<p><strong>किमप्यहिंस्यस्तव चैन्मतोऽहं यशःशरीरे भव मे दयालुः।</strong><br>
<strong>एकान्तविध्वंसिषु मद्विधानां पिण्डेष्वनास्था खलु भौतिकेषु॥५७॥</strong></p>
<p>किमपि किं वाहं तवाहिंस्योऽवध्यो मतश्चेत्तर्हि मे यश एवं शरीरं तस्मिन्दयालुः कायरुणिको भव। &lsquo;स्याद्दयालुः कारुणिकः&rsquo; इत्यमरः। ननु मुख्यमुपेक्ष्यामुख्यशरीरे कोऽभिनिवेशः। अत आह—एकान्तेति। मद्विधानां मादृशानां विवेकिनामेकान्तविध्वंसिष्ववश्यविनाशिषु भौतिकेषु पृथिव्यादिभूतविकारेषु पिण्डेषु शरीरेष्वनास्था खल्वनपेक्षैव। आस्थात्वालम्बनास्थानयत्नापेक्षासु कथ्यते&rsquo; इति विश्वः॥</p>
<p>सौहार्दादहमनुसरणीयॊऽस्मीत्याह—</p>
<p><strong>संबन्धमाभाषणपूर्वमाहुर्वृत्तः स नौ संगतयोर्वनान्ते।</strong><br>
<strong>तद्भूतनाथानुग नार्हसि त्वं संबन्धिनो मे प्रणयं विहन्तुम्॥५८॥</strong></p>
<p>संबन्धं सख्यम्। आभाषणमालापः पूर्व कारणं यस्य तमाहुः। &lsquo;स्यादाभाषणमालापः&rsquo; इत्यमरः। स तादृक्संबन्धो वनान्ते संगतयोर्नावावयोर्वृत्तो जातः। तत्ततो हेतोर्हे भूतनाथानुग शिवानुचर। एतेन तस्य महत्त्वं सूचयति। अत एव संबन्धिनो मित्रस्य मे प्रणयंयाच्ञाम्। &lsquo;प्रणयास्त्वमी। विश्रम्भयाच्ञप्रेमाणः&rsquo; इत्यमरः। हन्तुं नार्हसि॥</p>
<p><strong>तथेति गामुक्तवते दिलीपः सद्यः प्रतिष्टम्भविमुक्तबाहुः।</strong><br>
<strong>स न्यस्तशस्त्रो हरये स्वदेहमुपानयत्पिण्डमिवामिषस्य॥५९॥</strong></p>
<p>तथेति गामुक्तवते हरये सिंहाय। &lsquo;कपौ सिंहे सुवर्णे च वर्णे विष्णौ हरिं विदुः&rsquo; इति शाश्वतः। सद्यस्तत्क्षणे प्रतिष्टम्भात्प्रतिबन्धाद्विमुक्तो बाहुर्यस्य स दिलीपः। न्यस्तशस्त्रस्त्यक्तायुधः सन्। स्वदेहम्। आमिषस्य मांसस्य। &lsquo;पललं क्रव्यमामिषम्&rsquo; इत्यमरः। पिण्डं कवलमिव। उपानयत्समर्पितवान्। एतेन निर्ममत्वमुक्तम्॥</p>
<p><strong>तस्मिन्क्षणे पालयितुः प्रजानामुत्पश्यतः सिंहनिपातमुग्रम्।</strong><br>
<strong>अवाङ्मुखस्योपरि पुष्पवृष्टिः पपात विद्याधरहस्तमुक्ता॥६०॥</strong></p>
<p>तस्मिन्क्षण उग्र सिंहनिपातमुत्पश्यत उत्प्रेक्षमाणस्य तर्कयतोऽवाङ्मुखस्याधोमुखस्य। ‘स्यादवाङप्यधोमुखः&rsquo; इत्यमरः। प्रजानां पालयित् राज्ञ उपर्युपरिष्टात्। &lsquo;उपर्युपरिष्टात्&rsquo;इति निपातः। विद्याधराणां देवयोनिविशेषाणां हस्तैर्मुक्ता पुष्पवृष्टिः पपात॥</p>
<p><strong>उत्तिष्ठ वत्सेत्यमृतायमानं वचो निशम्योत्थितमुत्थितः सन्।</strong><br>
<strong>ददर्श राजा जननीमिव खां गामग्रतः प्रस्रविणीं न सिंहम्॥६१॥</strong></p>
<p>राजा। अमृतमिवाचरतीत्यमृतायमानं तत्। &lsquo;उपमानादाचारे&rsquo; इति क्यच्। ततः शानच्। उत्थितमुत्पन्नम्। &lsquo;हे वत्स, उत्तिष्ठ&rsquo; इति वचो निशम्य श्रुत्वा। उत्थितः</p>
<p>सन्। अस्तेः शतृप्रत्ययः। अग्रतोऽग्रे प्रस्रवः क्षीरस्रावोऽस्ति यस्याः सा तां प्रस्रविणीं गां स्वां जननीमिव ददर्श। सिंहं न ददर्श॥</p>
<p><strong>तं विस्मितं धेनुरुवाच साधो मायां मयोद्भाव्य परीक्षितोऽसि।</strong><br>
<strong>ऋषिप्रभावान्मयि नान्तकोऽपि प्रभुः प्रहर्तुं किमुतान्यहिंस्राः॥६२॥</strong></p>
<p>विस्मितमाश्चर्ये गतम्। कर्तरि क्तः। तं दिलीपं धेनुरुवाच। किमित्यत्राह—हे साधो, मया मायामुद्भाव्य कल्पयित्वा परीक्षितोऽसि। ऋषिप्रभावान्मय्यन्तको यमोऽपि प्रहर्तु न प्रभुर्न समर्थः। अन्ये हिंस्रा धातुकाः। &lsquo;शरारुर्धातुको हिंस्रः&rsquo; इत्यमरः। &lsquo;नमिकम्प—&rsquo; इत्यादिना रप्रत्ययः। किमुत सुष्ठु। न प्रभव इति योज्यम्। &lsquo;बलवत्सुष्ठु किमुत स्वत्यतीव च निर्भरः&rsquo; इत्यमरः॥</p>
<p><strong>भक्तया गुरौ मय्यनुकम्पया च प्रीतास्मि ते पुत्र वरं वृणीष्व।</strong><br>
<strong>न केवलानां पयसां प्रसूतिमवेहि मां कामदुघां प्रसन्नाम्॥६३॥</strong></p>
<p>हे पुत्र, गुरौ भक्त्या। मय्यनुकम्पया च। ते तुभ्यं प्रीतास्मि। &lsquo;क्रियाग्रहणमपि कर्तव्यम्&rsquo; इति चतुर्थी। वरं देवेभ्यो वरणीयमर्थम्। &lsquo;देवाद्वृते वरः श्रेष्ठे त्रिषु क्लीबंमनाक्प्रिये&rsquo; इत्यमरः। वृणीष्व स्वीकुरु। तथाहि। मां केवलानां पयसां प्रसूतिं कारण नावेहि न विद्धि। किंतु प्रसन्नां माम्। कामान्दोग्धीति कामदुधा। तामवेहि। &lsquo;दुहः कव्घश्च&rsquo; इति कप्प्रत्ययः॥</p>
<p><strong>ततः समानीय स मानितार्थी हस्तौ स्वहस्तार्जितवीरशब्दः।</strong><br>
<strong>वंशस्य कर्तारमनन्तकीर्तिं सुदक्षिणायां तनयं ययाचे॥६४॥</strong></p>
<p>ततो मानितार्थी। स्वहस्तार्जितो वीर इति शब्दो येन सः। एतेनास्य दातृत्वं दैन्यराहित्यं चोक्तम्। स राजा हस्तौ समानीय संधाय। अञ्जलिं बद्धेत्यर्थः। वंशस्य कर्तारं प्रवर्तयिता। रम्। अत एव रघुकुलमिति प्रसिद्धिः। अनन्तकीर्ति स्थिरयशसं तनयं सुदक्षिणायां ययाचे॥</p>
<p><strong>संतानकामाय तथेति कामं राज्ञे प्रति पयस्विनी सा।</strong><br>
<strong>दुग्ध्वा पयः पत्त्रपुटे मदीयं पुत्रोपभुङ्क्ष्वेति तमादिदेश॥६५॥</strong></p>
<p>सा पयस्विनी गौः। संतानं कामयत इति संतानकामः। &lsquo;कर्मण्यण्&rsquo;। तस्मै राज्ञे तथेति। काम्यत इति कामो वरः। कर्मार्थे घञ्प्रत्ययः। तं प्रतिश्रुत्य प्रतिज्ञाय &lsquo;है पुत्र, मदीयं पयः तू पत्त्रपुटे पत्तनिर्मिते पात्रे दुग्ध्वोपभुङ्क्ष्व। &lsquo;उपयुङ्क्ष्व&rsquo; इति वा पाठः। पिब&rsquo; इति तमादिदेशाज्ञापितवती॥</p>
<p><strong>वत्सस्य होमार्थविधेश्व शेषमृषेरनुज्ञामधिगम्य मातः।</strong><br>
<strong>औधस्यमिच्छामि तवोपभोक्तुं षष्ठांशमुर्व्या इव रक्षितायाः॥६६॥</strong></p>
<p>शा. हे मातः, वत्सस्य वत्सपीतस्य शेषम्। वत्सपीतावशिष्टमित्यर्थः। होम एवार्थः। तस्य I! विधिरनुष्ठानम्। तस्य च शेषम्। होमावशिष्टमित्यर्थः। तव। ऊधसि भवमौधस्यं क्षीरम्। स्वां शरीरावयवाच्च&rsquo; इति यत्प्रत्ययः। रक्षिताया उर्व्याः षष्टांशं षष्ठभागमिव। ऋषेरनुज्ञामधिगम्य। उपभोक्तुमिच्छामि॥</p>
<p><strong>इत्थं क्षितीशेन वशिष्ठधेनुर्विज्ञापिता प्रीततरा बभूव।</strong><br>
<strong>तदन्विता हैमवताच्च कुक्षेः प्रत्याययावाश्रममश्रमेण॥६७॥</strong></p>
<p>इत्थं क्षितीशेन विज्ञापिता वशिष्ठस्य धेनुः प्रीततरा। पूर्वं शुश्रूषया प्रीता। संप्रत्यनयाविज्ञापनया प्रीततरातिसंतुष्टा बभूव। तदन्विता तेन दिलीपेनान्विता हैमवताद्धिमवत्संबन्धिनः कुक्षेगुहायाः सकाशादश्रमेणानायासेनाश्रमं प्रत्यायया वागता च॥</p>
<p><strong>तस्याः प्रसन्नेन्दुमुखः प्रसादं गुरुर्नृपाणां गुरवे निवेद्य।</strong><br>
<strong>महर्षचिह्नानुमितं प्रियायै शशंस वाचा पुनरुक्तयेव॥६८॥</strong></p>
<p>प्रसन्नेन्दुरिव मुखं यस्य स नृपाणां गुरुर्दिलीपः प्रहर्षचिह्नेर्मुखरागादिभिरनुमितमूहितं क. तस्था धेनोः प्रसादमनुग्रहं प्रहर्षचिहैरेव ज्ञातत्वात्पुनरुक्तयेव। वाचा गुरवे निवेद्य विज्ञाप्य ना. पश्चात्रियायै शशंस। कथितस्यैव कथनं पुनरुक्तिः। न चेह तदस्ति। किंतु चिहैः कथितवे प्रायत्वात्पुनरुक्तयेव स्थितयेत्युत्प्रेक्षा॥</p>
<p><strong>स नन्दिनीस्तन्यमनिन्दितात्मा सद्वत्सलो वत्सहुतावशेषम्।</strong><br>
<strong>पपौ वशिष्ठेन कृताभ्यनुज्ञः शुभ्रं यशो मूर्तमिवातितृष्णः ॥६९॥</strong></p>
<p>अनिन्दितात्मागर्हितस्वभावः। सत्सु वत्सलः प्रेमवान्सद्वत्सलः। &lsquo;वत्सांसाभ्यां कामबले&rsquo; इति लच्प्रत्ययः। वशिष्ठेन कृताभ्यनुज्ञः कृतानुमतिः स राजा वत्सस्य हुतस्य चावशेषं पीतहुतावशिष्टं नन्दिन्याः स्तन्यं क्षीरम्। शुभ्रं मूर्तं परिच्छिन्नं यश इव। अतितृष्णः सन्पपौ॥</p>
<p><strong>प्रातर्यथोक्तव्रतपारणान्ते प्रास्थानिकं स्वस्त्ययनं प्रयुज्य।</strong><br>
<strong>तौ दंपती स्वां प्रति राजधानीं प्रस्थापयामास वशी वशिष्ठः॥७०॥</strong></p>
<p>वशी वशिष्टः प्रातः। यथोक्तस्य पूर्वोक्तस्य व्रतस्य गोसेवारूपस्याङ्गभूता या पारणा तस्या अन्ते प्रास्थानिकं प्रस्थानकाले भवम्। तत्कालोचितमित्यर्थः। &lsquo;कालादृञ्&rsquo; इति ठञ्प्रत्ययः। &lsquo;यथाकथंचिद्गुणवृत्त्यापि काले वर्तमानत्वात्प्रत्यय इष्यते&rsquo; इति वृत्तिकारः। ईयते प्राप्यतेऽनेनेत्ययनं स्वस्त्ययनं शुभावहमाशीर्वादं प्रयुज्य। तौ दंपती स्वां राजधानी पुरीं प्रति प्रस्थापयामास॥</p>
<p><strong>प्रदक्षिणीकृत्य हुतं हुताशमनन्तरं भर्तुररुन्धतीं च।</strong><br>
<strong>धेनुं सवत्सां च नृपः प्रतस्थे सन्मङ्गलोदग्रतरप्रभावः ॥७१॥</strong></p>
<p>नृपोहुतं तर्पितम्। हुतमश्नातीति हुताशोऽग्निः। &lsquo;कर्मण्यण्&rsquo;। तं भर्तुर्मुनेरनन्तरम्। प्रदक्षिणानन्तरमित्यर्थः। अरुन्धतीं च सवत्सां धेनुं च प्रदक्षिणीकृत्य। प्रगतो दक्षिणं प्रदक्षिणम्। &lsquo;तिष्ठद्रुप्रभृतीनि च&rsquo; इत्यव्ययीभावः। ततश्चिः। अप्रदक्षिणं प्रदक्षिणं संपद्यमानं कृत्वा प्रदक्षिणीकृत्य। सद्भिर्मङ्गलैः प्रदक्षिणादिभिर्मङ्गलाचारैरुदग्रतरप्रभावः सन्। प्रतस्थे॥</p>
<p><strong>श्रोत्राभिरामध्वनिना रथेन स धर्मपत्नीसहितः सहिष्णुः।</strong><br>
<strong>ययावनुद्धातसुखेन मार्गं स्वेनेव पूर्णेन मनोरथेन ॥७२॥</strong></p>
<p>धर्मपत्नीसहितः सहिष्णुर्व्रतादिदुःखसहनशीलः स नृपः श्रोत्राभिरामध्वनिना कर्णाह्लादकरस्वनेनानुद्धातः पाषाणादिप्रतिघातरहितः। अत एव सुखयतीति सुखः। तेन रथेन। स्वेन पूर्णेन सफलेन मनोरथेनेव। मार्गमध्वानं ययौ। मनोरथपक्षे ध्वनिः श्रुतिः। अनुद्घातः प्रतिबन्धनिवृत्तिः॥</p>
<p><strong>तमाहितौत्सुक्यमदर्शनेन प्रजाः प्रजार्थव्रतकर्शिताङ्गम्।</strong><br>
<strong>नेत्रैः पपुस्तृप्तिमनाप्नुवद्भिर्नवोदयं नाथमिवौषधीनाम् ॥७३॥</strong></p>
<p>अदर्शनेन प्रवासनिमित्तेनाहितौत्सुक्यं जनितदर्शनोत्कण्ठम्। प्रजार्थेन संतानार्थेन व्रतेन नियमेन कर्शितं कृशीकृतमङ्गं यस्य तम्। नवोदयं नवाभ्युदयं प्रजास्तृप्तिमनामुवद्भिरतिगृध्नुभिर्नेत्रैः। औषधीनां नाथं सोममिव। तं राजानं पपुः। अत्यास्थया ददृशुरित्यर्थः। चन्द्रपक्षे - अदर्शनं कलाक्षयनिमित्तम्। प्रजार्थंलोकहितार्थम्। व्रतं देवताभ्य कलादाननियमः। ‘तं च सोमं पपुर्देवाः पर्यायेणानुपूर्वशः&rsquo; इति व्यासः। उदय आविर्भावः। अन्यत्समानम्॥</p>
<p><strong>पुरंदरश्रीः पुरमुत्पताकं प्रविश्य पौरैरभिनन्द्यमानः।</strong><br>
<strong>भुजे भुजंगेन्द्रसमानसारे भूयः स भूमेर्धरमाससञ्ज॥७४॥</strong></p>
<p>पुरः पुरीरसुराणां दारयतीति पुरंदरः शक्रः। &lsquo;पूःसर्वयोर्दारिसहोः&rsquo; इति खच्प्रत्ययः। &lsquo;वाचंयमपुरंदरौ च&rsquo; इति मुमागमो निपातितः। तस्य श्रीरिव श्रीर्यस्य स नृपः पौरैरभिनन्द्यमानः। उत्पताकमुच्छ्रितध्वजम्। &lsquo;पताका वैजयन्ती स्यात्केतनं ध्वजमस्त्रियाम्&rsquo; इत्यमरः। पुरं प्रविश्य भुजंगेन्द्रेण समानसारे तुल्यबले। &lsquo;सारोबले स्थिरांशे च न्याय्ये क्लीवं वरे त्रिषु&rsquo; इत्यमरः। भुजे भूयो भूमेर्धुरमाससञ्ज स्थापितवान्॥</p>
<p><strong>अथ नयनसमुत्थं ज्योतिरत्रेरिव द्यौः</strong><br>
<strong>सुरसरिदिव तेजो वह्निनिष्ठ्यूतमैशम्।</strong><br>
<strong>नरपतिकुलभूत्यै गर्भमाधत्त राज्ञी</strong><br>
<strong>गुरुभिरभिनिविष्टं लोकपालानुभावैः॥७२॥</strong></p>
<p>अथ द्यौः सुरवर्त्म। &lsquo;द्यौः स्वर्गसुरवर्त्मनोः&rsquo; इति विश्वः। अत्रेर्महर्षेर्नयनयोः समुत्थमुत्पन्नं नयनसमुत्थम्। &lsquo;आतश्चोपसर्गे&rsquo; इति कप्रत्ययः। ज्योतिरिव। चन्द्रमिवेत्यर्थः। &lsquo;ऋक्षेशः स्यादत्रिनेत्रप्रसूतः&rsquo; इति हलायुधः। चन्द्रस्यात्रिनेत्रोद्भूतत्वमुक्तं हरिवंशे - &lsquo;नेत्राभ्यां वारि सुस्राव दशधा द्योतयद्दिशः। तद्गर्भविधिना हृष्टा दिशो देव्यो दधुस्तदा॥समेत्य धारयामासुर्न च ताः समशक्नुवन्। स ताभ्यः सहसैवाथ दिग्भ्यो गर्भः प्रभान्वितः॥पपात भासयंल्लोकाञ्शीतांशुः सर्वभावनः॥&rsquo; इति। सुरसरिद्गङ्गा वह्निना निष्ठ्यूतं विक्षिप्तम्। &lsquo;च्छ्वोः शूडनुनासिके च&rsquo; इत्यनेन निपूर्वात्ष्ठीवतेर्वकारस्य उठ्। &lsquo;नुन्ननुत्तास्तनिष्ठ्यूताविद्धक्षिप्तेरिताः इत्यमरः। ऐशं तेजः स्कन्दमिव। अत्र रामायणम् - &lsquo;ते गत्वा पर्वतं राम कैलासं धातुमण्डितम्। अग्निं नियोजयामासुः पुत्रार्थं सर्वदेवताः। देवकार्यमिदं देव समाधत्स्व हुताशन। शैलपुत्र्यां महातेजो गङ्गायां तेज उत्सृज॥देवतानां</p>
<p>प्रतिज्ञाय गङ्गामभ्येत्य पावकः। गर्भं धारय वै देवि देवतानामिदं प्रियम्॥इत्येतद्वचनं श्रुत्वा दिव्यं रूपमधारयत्। स तस्या महिमां दृष्ट्वासमन्तादवकीर्य च॥समन्ततस्तु तां देवीमभ्यसिशञ्चत पावकः। सर्वस्रोतांसि पूर्णानि गङ्गाया रघुनन्दन॥&rsquo; इति। राज्ञी सुदक्षिणा नरपतेर्दिलीपस्य कुलभूत्यै संततिलक्षणायै गुरुभिर्महद्भिर्लोकपालानामनुभावैस्तेजोभिरभिनिविष्टमनुप्रविष्टं गर्भमाधत्त। दधावित्यर्थः। अत्र मनुः - &lsquo;अष्टानां लोकपालानां वपुर्धारयते नृपः&rsquo; इति। अत्र &lsquo;आधत्त&rsquo; इत्यनेन स्त्रीकर्तृकधारणमात्रमुच्यते। तथा मन्त्रे च दृश्यते — &lsquo;यथेयं पृथिवी मह्युत्ताना गर्भमादधे। एवं त्वं गर्भमाधेहि दशमे मासि सूतवे&rsquo; इत्याश्वलायनानां सीमन्तमन्त्रे स्त्री- व्यापारधारण आधानशब्दप्रयोगदर्शनादिति। मालिनीवृत्तमेतत्। तदुक्तम् — &lsquo;ननमयययुतैयं मालिनी भोगिलोकैः&rsquo; इति लक्षणात्॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
<strong>व्याख्यया समेतो महाकविश्रीकालिदासकृतौ रघुवंशे महाकाव्ये</strong><br>
<strong>नन्दिनीवरप्रदानो नाम द्वितीयः सर्गः।</strong></p>
<p><strong>तृतीयः सर्गः।</strong></p>
<p>उपाधिगम्योऽप्यनुपाधिगम्यः समावलोक्योऽप्यसमावलोक्यः।<br>
भवोऽपि योऽभूदभवः शिवोऽयं जगत्यपायादपि नः स पायात्॥</p>
<p>&lsquo;राज्ञी गर्भमाधत्त&rsquo; (२।७५) इत्युक्तम्। संप्रति गर्भलक्षणानि वर्णयितुं प्रस्तौति—</p>
<p><strong>अथेप्सितं भर्तुरुपस्थितोदयं सखीजनोद्वीक्षणकौमुदी मुखम्।</strong><br>
<strong>निदानमिक्ष्वाकुकुलस्य संततेः सुदक्षिणा दौर्हृदलक्षणं दधौ ॥१॥</strong></p>
<p>अथ गर्भधारणानन्तरं सुदक्षिणा। उपस्थितोदयं प्राप्तकालं भर्तुर्दिलीपस्यैप्सितं मनोरथम्। भावे क्तः। पुनः सखीजनस्योद्वीक्षणानां दृष्टीनां कौमुदीमुखं चन्द्रिकाप्रादुर्भावम्। यद्वा कौमुदी नाम दीपोत्सवतिथिः। तदुक्तं भविष्योत्तरे - &lsquo;कौ मोदन्ते जना यस्यां तेनासौ कौमुदी मता&rsquo; इति। तस्या मुखं प्रारम्भम्। &lsquo;सखीजनोद्वीक्षणकौमुदीमहम्&rsquo; इति पाठं केचित्पठन्ति। इक्ष्वाकुकुलस्य संततेरविच्छेदस्य निदानं मूलकारणम्। &lsquo;निदानं त्वादिकारणम्&rsquo; इत्यमरः। एवंविधं दौर्हृदलक्षणं गर्भचिह्नं वक्ष्यमाणं दधौ। स्वहृदयेन गर्भहृदयेन च द्विहृदया गर्भिणी। यथाह वाग्भटः — &lsquo;मातृजन्यस्य हृदयं मातुश्च हृदयं च तत्। संबद्धं तेन न गर्भिण्याः श्रेष्ठं श्रद्धाभिमाननम्&rsquo; इति। तत्संबन्धित्वाद्गर्भो दौर्हृदमित्युच्यते। सा च तद्योगाद्दौर्हृदिनीति। तदुक्तं संग्रहे — &lsquo;द्विहृदयां नारी दौर्हृदिनीमाचक्षते&rsquo; इति। अत्र दौर्हृदलक्षणस्येप्सितत्वेन कौमुदीमुखत्वेन च निरूपणाद्रूपकालंकारः। अस्मिन्सर्गे वंशस्थं वृत्तम्— &lsquo;जतौ तु वंशस्थमुदीरितं जरौ&rsquo; इति लक्षणात्॥</p>
<p>संप्रति क्षामताख्यं गर्भलक्षणं वर्णयति—</p>
<p><strong>शरीरसादादसमग्रभूषणा मुखेन सालक्ष्यत लोध्रपाण्डुना।</strong><br>
<strong>तनुप्रकाशेन विचेयतारका प्रभातकल्पा शशिनेव शर्वरी ॥२॥</strong></p>
<p>शरीरस्य सादात्कार्श्यादसमग्रभूवणा परिमिताभरणा लोध्रपुष्पेणेव पाण्डुना मुखेनोपलक्षिता सा सुदक्षिणा। विचेया मृग्यास्तारका यस्यां सा तथोक्ता। विरलनक्षत्रेत्यर्थः। तनुप्रकाशेनाल्पकान्तिना शशिनोपलक्षितेषदसमाप्तप्रभाता प्रभातकल्पा। प्रभातादीषदूनेत्यर्थः। &lsquo;तसिलादिष्वा कृत्वसुचः&rsquo; इति प्रभातशब्दस्य पुंवद्भावः। शर्वरी रात्रिरिव। अलक्ष्यत। शरीरसादादिगर्भलक्षणमाह वाग्भटः- &lsquo;क्षामता गरिमा कुक्षेर्मूर्च्छा छर्दिररोचकम्जृम्भा प्रसेकः सदनं रोमराज्याः प्रकाशनम्&rsquo; इति॥</p>
<p><strong>तदाननं मृत्सुरभि क्षितीश्वरो रहस्युपाघ्राय न तृप्तिमाययौ।</strong><br>
<strong>करीवसिक्तं पृषतैः पयोमुचां शुचिव्यपाये वनराजिपल्वलम् ॥३॥</strong></p>
<p>क्षितीश्वरो रहसि मृत्सुरभि मृदा सुगन्धि तस्या आननं तदाननं सुदक्षिणामुखमुपाघ्रायय तृप्तिं नाययौ। कः कमिव। शुचिव्यपाये ग्रीष्मावसाने। &lsquo;शुचिः शुद्धेऽनुपहते शृङ्गाराषाढयोः सिते। ग्रीष्मे हुतवहेऽपि स्यादुपधाशुद्धमन्त्रिणि&rsquo; इति विश्वः। पयोमुचां मेघानां पृषतैर्विन्दुभिः। पृषन्ति बिन्दुपृषताः&rsquo; इत्यमरः। सिक्तमुक्षितं वनराज्याः पल्वलमुपाघ्राय करी गज इव। अत्र करिवनराजिपल्वलानां कान्तकामिनीवदनसमाधिरनुसंधेयः। गर्भिणीनां मृद्भक्षणं लोकप्रसिद्धमेव। एतेन दोहदाख्यं गर्भलक्षणमुच्यते॥</p>
<p>दोहदलक्षणे मृद्भक्षणे हेत्वन्तरमुत्प्रेक्षते—</p>
<p><strong>दिवं मरुत्वानिव भोक्ष्यते भुवं दिगन्तविश्रान्तरथो हि तत्सुतः।</strong><br>
<strong>अतोऽभिलाषे प्रथमं तथाविधे मनो बबन्धान्यरसान्विलङ्घ्य सा ॥४॥</strong></p>
<p>हि यस्माद्दिगन्तविश्रान्तरथश्चक्रवर्ती तस्याः सुतस्तत्सुतः। मरुत्वानिन्द्रः। &lsquo;इन्द्रो मरुत्वान्मघवा&rsquo; इत्यमरः। दिवं स्वर्गमिव। भुवं भोक्ष्यते। &lsquo;भुजोऽनवने&rsquo; इत्यात्मनेपदम्। अतः प्रथमं सा सुदक्षिणा तथाविधे भूविकारे मृद्रूपे। अभिलष्यत इत्यभिलाषो भोग्यवस्तु। तस्मिन्। कर्मणि घञ्प्रत्ययः। रस्यन्ते स्वाद्यन्त इति रसा भोग्यार्थाः। अन्ये च ते रसाश्च तान्विलङ्ग्य विहाय मनो बबन्ध। विदधावित्यर्थः। दोहदहेतुकस्य मृद्भक्षणस्य पुत्रभूभौगसूचनार्थत्वमुत्प्रेक्षते॥</p>
<p><strong>न मे ह्रिया शंसति किंचिदीप्सितं स्पृहावती वस्तुषु केषु मागधी।</strong><br>
<strong>इति स्म पृच्छत्यनुवेलमादृतः प्रियासखीरुत्तरकोसलेश्वरः ॥५॥</strong></p>
<p>मगधस्य राज्ञोऽपत्यं स्त्री मागधी सुदक्षिणा। &lsquo;द्व्यञ्मगधकलिङ्गसूरमसादण्&rsquo; इत्यण्प्रत्ययः। ह्रिया किंचित्किमपीप्सितमिष्टं मे मह्यं न शंसति नाचष्टे। केषु वस्तुषु स्पृहावतीत्यनुवेलमनुक्षणमादृत आदृतवान्। कर्तरि क्तः। &lsquo;आदृतौ सादरार्चितौ&rsquo; इत्यमरः। प्रियायाः सखीः सहचरीरुत्तरकोसलेश्वरो दिलीपः पृच्छति स्म पप्रच्छ। &lsquo;लट् स्मे&rsquo; इत्यनेन भूतार्थे लट् सखीनां विश्रम्भभूमित्वादिति भावः॥</p>
<p><strong>उपेत्य सा दोहददुःखशीलतां यदेव वव्रेतदपश्यदाहृतम्।</strong><br>
<strong>न हीष्टमस्य त्रिदिवेऽपि भूपतेरभूदनासाद्यमधिज्यधन्वनः ॥६॥</strong></p>
<p>दोहदं गर्भिणीमनोरथः। &lsquo;दोहदं दौर्हृदं श्रद्धा लालसं च समं स्मृतम्&rsquo; इति हलायुधः। सा सुदक्षिणा दोहदेन गर्भिणीमनोरथेन दुःखशीलतां दुःखस्वभावतामुपेत्य प्राप्य यद्वस्तु वव्र आचकाङ्क्ष तदाहृतमानीतम्। भर्त्रेति शेषः। अपश्यदेव। अलभतेत्यर्थः। कुतः। हि यस्मादस्य भूपतैस्त्रिदिवेऽपि स्वर्गेऽपीष्टं वस्त्वनासाद्यमनवाप्यं नाभूत्। किं याच्ञया। नेत्याह - अधिज्यधन्वन इति। न हि वीरपत्नीनामलभ्यं नाम किंचिदस्तीति भावः। अत्र वाग्भटः -&lsquo;पादशोफो विदाहोऽन्ते श्रद्धा च विविधात्मिका&rsquo; इति। एतच्च पत्नीमनोरथपूरणाकरणे दृष्टदोषसंभवात्। न तु राज्ञः प्रीतिलौल्यात्। तदुक्तम् – &lsquo;देयमप्यहितं तस्यै हिताय हितमल्पकम्। श्रद्धाविघाते गर्भस्य विकृतिश्च्युतिरेव वा&rsquo;। अन्यत्र च — दोहदस्याप्रदानेन गर्भो दोषमवाप्नुयात्&rsquo; इति॥</p>
<p><strong>क्रमेण निस्तीर्य च दोहदव्यथां प्रचीयमानावयवा रराज सा।</strong><br>
<strong>पुराणपत्रापगमादनन्तरं लतेव संनद्धमनोज्ञपल्लवा ॥७॥</strong></p>
<p>सा सुदक्षिणा क्रमेण दोहदव्यथां च निस्तीर्य प्रचीयमानावयवा पुष्यमाणावयवा सती। पुराणपत्त्राणामपगमान्नाशादनन्तरं संनद्धाः संजाताः प्रत्यग्रत्वान्मनोज्ञाः पल्लवा यस्याः सा लतेव। रराज॥</p>
<p>लक्षणान्तरं वर्णयति —</p>
<p><strong>दिनेषु गच्छत्सु नितान्तपीवरं तदीयमानीलमुखं स्तनद्वयम्।</strong><br>
<strong>तिरश्चकार भ्रमराभिलीनयोः सुजातयोः पङ्कजकोशयोः श्रियम् ॥८॥</strong></p>
<p>दिनेषु दोहददिवसेषु गच्छत्सु सत्सु नितान्तपीवरमतिस्थलम्। आ समन्तान्नीले मुखे चूचुके यस्य तत्। तदीयं स्तनद्वयम्। भ्रमरैरभिलीनयोरभिव्याप्तयोः सुजातयोः सुन्दरयोः पङ्कजकोशयोः पद्ममुकुलयोः श्रियं तिरश्चकार। अत्र वाग्भटः- &lsquo;अम्लेष्टता स्तनौ पीनौ श्वेतान्तौ कृष्णचूचुकौ&rsquo; इति॥</p>
<p><strong>निधानगर्भामिव सागराम्बरां शमीमिवाभ्यन्तरलीनपावकाम्।</strong><br>
<strong>नदीमिवान्तःसलिलां सरस्वतीं नृपः ससत्त्वां महिषीममन्यत ॥९॥</strong></p>
<p>नृपः ससत्त्वामापन्नसत्त्वाम्। गर्भिणीमित्यर्थः। &lsquo;आपन्नसत्त्वा स्याद्गुर्विण्यन्तर्वत्नीइति गर्भिणी&rsquo; इत्यमरः। महिषीम्। निधानं निधिर्गर्भे यस्यास्तां सागराम्बरां समुद्रवसनाम्भूमिमिवेत्यर्थः। &lsquo;भूतधात्री रत्नगर्भा विपुला सागराम्बरा&rsquo; इति कोशः। अभ्यन्तरे लीनपावको यस्यास्तां शमीमिव। शमीतरौ वह्निरस्तीत्यत्र लिङ्गं शमीगर्भादग्निं जनयतीति। अन्तःसलिलामन्तर्गतजलां सरस्वतीं नदीमिव। अमन्यत। एतेन गर्भस्य भाग्यवत्त्वतेजस्वित्वपावनत्वानि विवक्षितानि॥</p>
<p><strong>प्रियानुरागस्य मनःसमुन्नतेर्भुजार्जितानां च दिगन्तसंपदाम्।</strong><br>
<strong>यथाक्रमं पुंसवनादिकाः क्रिया धृतेश्व धीरः सदृशीर्व्यधत्त सः ॥१०॥</strong></p>
<p>धीरः स राजा प्रियायामनुरागस्य स्नेहस्य। मनसः समुन्नतेरौदार्यस्य। भुजेन भुजबलेन करेण वार्जितानाम्। न तु वाणिज्यादिना। दिगन्तेषु संपदाम्। धृतेः पुत्रो मे भविष्यतीति</p>
<p>संतोषस्य च। &lsquo;धृतिर्योगान्तरे धैर्ये धारणाध्वरतुष्टिषु&rsquo; इति विश्वः। सदृशीरनुरूपाः॥ पुमान्सूयतेऽनेनेति पुंसवनम्। तदादिर्यासां ताः क्रिया यथाक्रमं क्रममनतिक्रम्य व्यधत्ते कृतवान्। आदिशब्देनानवलोभनसीमन्तोन्नयने गृह्येते। अत्र मासि द्वितीये तृतीये वा पुंसवनम्। यदाह – &lsquo;पुंसा नक्षत्रेण चन्द्रमा युक्तः स्यात्&rsquo; इति पारस्करः। &lsquo;चतुर्थेऽनवलोभनम्&rsquo; इत्याश्वलायनः। षष्ठेऽष्टमे वा सीमन्तोन्नयनम्&rsquo; इति याज्ञवल्क्यः॥</p>
<p><strong>सुरेन्द्रमात्राश्रितगर्भगौरवात्प्रयत्नमुक्तासनया गृहागतः।</strong><br>
<strong>तयोपचाराञ्जलिखिन्नहस्तया ननन्द पारिप्लवनेत्रया नृपः ॥११॥</strong></p>
<p>गृहागतो नृपः सुरेन्द्राणां लोकपालानां मात्राभिरंशैराश्रितस्यानुप्रविष्टस्य गर्भस्य गौरवाद्भारात्प्रयत्नेन मुक्तासनया। आसनादुत्थितयेत्यर्थः। उपचारस्याञ्जलावञ्जलिकरणे खिन्नहस्तया पारिप्लवनेत्रया तरलाक्ष्या। &lsquo;चञ्चलं तरलं चैव पारिप्लवपरिप्लवे&rsquo; इत्यमरः। तया सुदक्षिणया ननन्द।&lsquo;सुरेन्द्रमात्राश्रित - &lsquo;इत्यत्र मनुः- &lsquo;अष्टाभिश्च सुरेन्द्राणां मात्राभिर्निर्मितो नृपः&rsquo; इति॥</p>
<p><strong>कुमारभृत्याकुशलैरनुष्ठिते भिषग्भिराप्तैरथ गर्भभर्मणि।</strong><br>
<strong>पतिः प्रतीतः प्रसवोन्मुखीं प्रियां ददर्श काले दिवमभ्रितामिव ॥१२॥</strong></p>
<p>अथ। कुमारभृत्या बालचिकित्सा। &lsquo;संज्ञायां समजनिषद -&rsquo; इत्यादिना क्यप्। तस्यां कुशलैः कृतिभिः। &lsquo;कृती कुशलः&rsquo; इत्यमरः। आप्तैर्हितैर्भिषग्भिर्वैद्यैः। &lsquo;भिषग्वैद्यौ चिकित्सके&rsquo; इत्यमरः। गर्भस्य भर्मणि भरणे। &lsquo;भरणे पोषण भर्म&rsquo; इति हैमः। &lsquo;भृतिर्भर्म&rsquo; इति शाश्वतः। भृञो मनिच्प्रत्ययः। &lsquo;गर्भकर्मणि&rsquo; इति पाठे गर्भाधानप्रतीतावौचित्यभङ्गः। अनुष्टिते कृते सति। काले दशमे मासि। अन्यत्र ग्रीष्मावसाने। प्रसवस्य गर्भमोचनस्योन्मुखीम्। आसन्नप्रसवामित्यर्थः। &lsquo;स्यादुत्पादे फले पुष्पे प्रसवो गर्भमोचने&rsquo; इत्यमरः। प्रियां भार्याम्। अभ्राण्यस्याः संजातान्यभ्रिता ताम्। &lsquo;तदस्य संजातं तारकादिभ्य इतच् इतीतच्प्रत्ययः। दिवमिव। पतिर्भर्ता प्रतीतो हृष्टः सन्। &lsquo;ख्याते हृष्टे प्रतीतः&rsquo; इत्यमरः। ददर्श दृष्टवान्॥</p>
<p><strong>ग्रहैस्ततः पञ्चभिरुच्चसंश्रयैरसूर्यगैः सूचितभाग्यसंपदम्।</strong><br>
<strong>असूत पुत्रं समये शचीसमा त्रिसाधना शक्तिरिवार्थमक्षयम् ॥१३॥</strong></p>
<p>ततः शच्येन्द्राण्या समा। &lsquo;पुलोमजा शचीन्द्राणी&rsquo; इत्यमरः। सा सुदक्षिणा समये प्रसूतिकाले सति। दशमे मासीत्यर्थः। &lsquo;दशमे मासि जायते&rsquo; इति श्रुतेः। उच्चसंश्रयैरुच्चसंस्थैस्तुङ्गस्थानगैरसूर्यगैरनस्तमितैः कैश्चिद्यथासंभवं पञ्चभिर्ग्रहैः सूचिता भाग्यसंपद्यस्य तं पुत्रम्। त्रीणि प्रभावमन्त्रोत्साहात्मकानि साधनान्युत्पादकानि यस्याः सा त्रिसाधना शक्तिः। ‘शक्तयस्तिस्रः प्रभावोत्साहमन्त्रजाः&rsquo; इत्यमरः। अक्षयमर्थमिव। असूत। &lsquo;षूङ् प्राणिगर्भविमोचने&rsquo; इत्यात्मनेपदिषु पठ्यते। तस्माद्धातोः कर्तरि लङ्। अत्रेदमनुसंधेयम् - &lsquo;अजवृषभमृगाङ्गनाकुलीरा झषवणिजौ च दिवाकरादितुङ्गाः। दशशिखिमनुयुक्तिथीन्द्रियांशैस्त्रिनवकविंशतिभिश्च तेऽस्तनीचाः&rsquo; इति। सूर्यादीनां सप्तानां ग्रहाणां मेषवृ-</p>
<p>षभादयो राशयः श्लोकोक्तक्रमविशिष्टा उच्चस्थानानि। स्वस्वतुङ्गापेक्षया सप्तमस्थानानि च नीचानि। तत्रोच्चेष्वपि दशमादयो राशित्रिंशांशा यथाक्रममुच्चेषु परमोच्चा नीचेषु परमनीचा इति जातकश्लोकार्थः। अत्रांशस्त्रिंशोभागः। यथाह नारदः - &lsquo;त्रिंशद्भागात्मकं लग्नम्&rsquo; इति। सूर्यप्रत्यासत्तिर्ग्रहाणामस्तमयो नाम। तदुक्तं लघुजातके — &lsquo;रविणास्तमयो योगो वियोगस्तदयो भवेत्&rsquo; इति। ते च स्वोच्चस्थाः फलन्ति नास्तगा नापि नीचगाः। तदुक्तं राजमृगाङ्के - &lsquo;स्वोच्चे पूर्णं स्वर्क्षकेऽर्धंसुहृद्भेपादं द्विङ्भेऽल्पं शुभं खेचरेन्द्रः। नीचस्थायी नास्तगो वा न किंचित्पादं नूनं स्वत्रिकोणे ददाति&rsquo; इति। तदिदमाह कविरुच्चसंस्थैरसूर्यगैरिति च । एवं सति यस्य जन्मकाले पञ्चप्रभृतयो ग्रहाः स्वोच्चस्थाः स एव तुङ्गो भवति। तदुक्तं कूटस्थीये – &lsquo;सुखिनः प्रकृष्टकार्या राजप्रतिरूपकाश्च राजानः। एकद्वित्रिचतुर्भिर्जायन्तेऽतः परं दिव्याः&rsquo; इति। तदिदमाह पञ्चभिरिति॥</p>
<p><strong>दिशः प्रसेदुर्मरुतो ववुः सुखाः प्रदक्षिणार्चिर्हविरग्निराददे।</strong><br>
<strong>बभूव सर्वं शुभशंसि तत्क्षणं भवो हि लोकाभ्युदयाय तादृशाम् ॥१४॥</strong></p>
<p>तत्क्षणं तस्मिन्क्षणे। कालाध्वनोरत्यन्तसंयोगे द्वितीया। दिशः प्रसेदुः प्रसन्ना बभूवुः। मरुतो वाताः सुखा मनोहरा ववुः। अग्निः प्रदक्षिणार्चिः सन्हविराददे स्वीचकार। इत्थं सर्वं शुभशंसि शुभसूचकं बभूव। तथाहि। तादृशां रघुप्रकाराणां भवो जन्म लोकाभ्युदयाय। भवतीति शेषः। ततो देवा अपि संतुष्टा इत्यर्थः॥</p>
<p><strong>अरिष्टशय्यां परितो विसारिणा सुजन्मनस्तस्य निजेन तेजसा।</strong><br>
<strong>निशीथदीपाः सहसा हतत्विषो बभूवुरालेख्यसमर्पिता इव ॥१५॥</strong></p>
<p>&lsquo;अरिष्टं सूतिकागृहम्&rsquo; इत्यमरः। अरिष्टे सूतिकागृहे शय्यां तल्पं परितोऽभितः। &lsquo;अभितःपरितःसमयानिकषाहाप्रतियोगेषु दृश्यते&rsquo; इति द्वितीया। विसारिणा। सुजन्मनः शोभनोत्पत्तेः। &lsquo;जनुर्जननजन्मानि जनिरुत्पत्तिरुद्भवः&rsquo; इत्यमरः। तस्य शिशोर्निजेन नैसर्गिकेण तेजसा सहसा हतत्विषः क्षीणकान्तयो निशीथदीपा अर्धरात्रप्रदीपाः। &lsquo;अर्धरात्रनिशीथौ द्वौ&rsquo; इत्यमरः। आलेख्यसमर्पिताश्चित्रार्पिता इव बभूवुः। निशीथशब्दो दीपानां प्रभाधिक्यसंभावनार्थः॥</p>
<p><strong>जनाय शुद्धान्तचराय शंसते कुमारजन्मामृतसंमिताक्षरम्।</strong><br>
<strong>अदेयमासीत्त्रयमेव भूपतेः शशिप्रभं छत्त्रमुभे च चामरे ॥१६॥</strong></p>
<p>भूपतेर्दिलीपस्यामृतसंमिताक्षरममृतसमानाक्षरम्। &lsquo;सरूपसमसंमिताः&rsquo; इताह दण्डी। कुमारजन्म पुत्रोत्पत्तिं शंसते कथयते शुद्धान्तचरायान्तःपुरचारिणे जनाय त्रयमेवादेयमासीत्। किं तत्। शशिप्रभमुज्ज्वलं छतम्। उभे चामरे च। छत्रादीनां राज्ञः प्रधानाङ्गत्वादिति भावः॥</p>
<p><strong>निवातपद्मस्तिमितेन चक्षुषा नृपस्य कान्तं पिबतः सुताननम्।</strong><br>
<strong>महोदधेः पूर इवेन्दुदर्शनाद्गुरुः प्रहर्षः प्रबभूव नात्मनि ॥१७॥</strong></p>
<p>निवातो निर्वातप्रदेशः। &lsquo;निवातावाश्रयावातौ&rsquo; इत्यमरः। तत्र यत्पद्मं तद्वत्स्तिमि-</p>
<p>तेन निष्पन्देन चक्षुषा नेत्रेण कान्तं सुन्दरं सुताननं पुत्रमुखं पिबतस्तृष्णया पश्यतो नृपस्य गुरुरुत्कटः प्रहर्षः कर्ता इन्दुदर्शनाद्गुरुर्महोदधेः पूरो जलौघ इव। आत्मनि शरीरे न प्रबभूव स्थातुं न शशाक। अन्तर्न माति स्मेति यावत्। नह्यल्पाधारेऽधिकं मीयत इति भावः। यद्वा हर्ष आत्मनि स्वस्मिन्विषये न प्रबभूव। आत्मानं नियन्तुं न शशाक। किंतु बहिर्निर्जगामेत्यर्थः॥</p>
<p><strong>स जातकर्मण्यखिले तपस्विना तपोवनादेत्य पुरोधसा कृते।</strong><br>
<strong>दिलीपसूनुर्मणिराकरोद्भवः प्रयुक्तसंस्कार इवाधिकं बभौ ॥१८॥</strong></p>
<p>स दिलीपसूनुः। तपस्विना पुरोधसा पुरोहितेन। &lsquo;पुरोधास्तु पुरोहितः&rsquo; इत्यमरः। वशिष्ठेन। तपस्वित्वात्तदनुष्ठितं कर्म सवीर्यंस्यादिति भावः। तपोवनादेत्यागत्य।अखिले समग्रे जातकर्मणि जातस्य कर्तव्यसंस्कारविशेषे कृते सति। प्रयुक्तः संस्कारः शाणोल्लेखनादिर्यस्य स तथोक्तः। आकरोद्भवः खनिप्रभवः। &lsquo;खनिः स्त्रियामाकरः स्यात्&rsquo; इत्यमरः मणिरिव। अधिकं बभौ। वशिष्टमन्त्रप्रभावात्तेजिष्टोऽभूदित्यर्थः। अत्र मनुः - &lsquo;प्राङ्नाभिवर्धनात्पुंसो जातकर्म विधीयते&rsquo; इति॥</p>
<p><strong>सुखश्रवा मङ्गलतूर्यनिस्वनाः प्रमोदनृत्यैः सह वारयोषिताम्।</strong><br>
<strong>न केवलं सद्मनि मागधीपतेः पथि व्यजृम्भन्त दिवौकसामपि ॥१९॥</strong></p>
<p>सुखः सुखकरः श्रवः श्रवणं येषां ते सुखश्रवाः। श्रुतिसुखा इत्यर्थः। मङ्गलतूर्यनिस्वना मङ्गलवाद्यध्वनयो वारयोषितां वेश्यानाम्। &lsquo;वारस्त्री गणिका वेश्या रूपाजीवा&rsquo; इत्यमरः। प्रमोदनृत्यैर्हर्षनर्तनैः सह मागधीपतेर्दिलीपस्य सद्मनि केवलं गृह एव न व्यजृम्भन्त। किंतु। द्यौरोको येषां ते दिवौकसो देवाः। पृषोदरादित्वात्साधुः। तेषां पथ्याकाशेऽपि व्यजृम्भन्त। तस्य देवांशत्वादेवोपकारित्वाच्च देवदुन्दुभयोऽपि नेदुरिति भावः॥</p>
<p><strong>न संयतस्तस्य बभूव रक्षितुर्विसर्जयेद्यं सुतजन्महर्षितः।</strong><br>
<strong>ऋणाभिधानात्स्वयमेव केवलं तदा पितॄणां मुमुचे स बन्धनात् ॥२०॥</strong></p>
<p>रक्षितुः सम्यक्पालनशीलस्य तस्य दिलीपस्य। अत एव चौराद्यभावात्। संयतो बद्धो न बभूव नाभूत्। किं तेनात आह - विसर्जयेदिति। सुतजन्मना हर्षितस्तोषितः सन्। यं बद्धं विसर्जयेद्विमोचयेत्। किंतु स राजा तदा पितॄणामृणाभिधानाद्बन्धनात्केवलमेकं यथा तथा। स्वयमेव। एक एवेत्यर्थः। &lsquo;केवलः कृत्स्न एकश्च केवलश्वावधीरितः&rsquo; इति शाश्वतः। मुमुचे। कर्मकर्तरि लिट्। स्वयमेव मुक्त इत्यर्थः। अस्मिन्नर्थे – &lsquo;एष वा अनृणो यः पुत्री&rsquo; इति श्रुतिः प्रमाणम्॥</p>
<p><strong>श्रुतस्य यायादयमन्तमर्भकस्तथा परेषां युधि चेति पार्थिवः।</strong><br>
<strong>अवेक्ष्य धातोर्गमनार्थमर्थविच्चकार नाम्ना रघुमात्मसंभवम् ॥२१॥</strong></p>
<p>अर्थविच्छब्दार्थज्ञः पार्थिवः पृथिवीश्वरो दिलीपः। अयमर्भको बालकः श्रुतस्य शास्त्रस्यान्तं पारं यायात्। तथा युधि परेषां शत्रूणामन्तं पारं च यायात्। यातुं शक्नुयादित्यर्थः। &lsquo;शक्तिलिङ्च&rsquo; इति शक्यार्थे लिङ्। इति हेतोर्धातोः &lsquo;अघिवघिलघि गत्यर्थाः&rsquo; इति लघि-</p>
<p>धातोर्गमनाख्यमर्थमर्थवित्त्वादवेक्ष्यालोच्य। आत्मसंभवं पुत्रं नाम्ना रघु चकार। &lsquo;लद्विवंह्योर्नलोपश्च&rsquo; इत्यप्रत्यये वालमूललध्वलमङ्गुलीनां वा लो रत्वमापद्यत इति वैकल्पिके रेफादेशे रघुरिति रूपं सिद्धम्। अत्र शङ्खः - &lsquo;अशौचे त व्यतिक्रान्ते नामकर्म विधीयते&rsquo; इति॥</p>
<p><strong>पितुः प्रयत्नात्स समग्रसंपदः शुभैः शरीरावयवैर्दिने दिने।</strong><br>
<strong>पुपोष वृद्धिं हरिदश्वदीधितेरनुप्रवेशादिव बालचन्द्रमाः॥२२॥</strong></p>
<p>स रघुः समग्रसंपदः पूर्णलक्ष्मीकस्य पितुर्दिलीपस्य प्रयत्नाच्छुभैर्मनोहरैः शरीरावयवैः।अमर हरिदश्वदीधितेः सूर्यस्य रश्मेः। &lsquo;भास्वद्विवस्वत्सप्ताश्वहरिदश्वोष्णरश्मयः&rsquo; इत्यमरः। अनुप्रवेशाद्बालचन्द्रमा इव। दिने दिने प्रतिदिनम्। &lsquo;नित्यवीप्सयोः&rsquo; इति द्विर्वचनम्। वृद्धि पुपोष। अत्र वराहसंहितावचनम् – &lsquo;सलिलमये शशिनि रवेर्दीधितयो मूर्च्छितास्तमोनैशम्। क्षपयन्ति दर्पणोदरनिहिता इव मन्दिरस्यान्तः&rsquo; इति॥३३॥</p>
<p><strong>उमातृषाङ्कौ शरजन्मना यथा यथा जयन्तेन शचीपुरंदरौ।</strong><br>
<strong>तथा नृपः सा च सुतेन मागधी ननन्दतुस्तत्सदृशेन तत्समौ॥३३॥</strong></p>
<p>उभावृषाङ्कौ पार्वतीवृषभध्वजौ शरजन्मना कार्तिकेयेन। &lsquo;कार्तिकेयो महासेनः सराजन्मा षडाननः&rsquo; इत्यमरः। यथा ननन्दतुः। शचीपुरंदरौ जयन्तेन जयन्ताख्येन सुतेन। &lsquo;जयन्तः पाकशासनिः&rsquo; इत्यमरः। यथा ननन्दतुः। तथा तत्समौ ताभ्यामुमावृषाङ्काभ्यां शचीपुरंदराभ्यां च समौ समानौ सा मागधी नृपश्च तत्सदृशेन ताभ्यां कुमारजयन्ताभ्यां सदृशेन सुतेन ननन्दतुः। मागधी प्राग्व्याख्याता॥</p>
<p><strong>रथाङ्गनाम्नोरिव भावबन्धनं वभूव यत्प्रेम परस्पराश्रयम्।</strong><br>
<strong>विभक्तमप्येकसुतेन तत्तयोः परस्परस्योपरि पर्यचीयत॥२४॥</strong></p>
<p>रथाङ्गनाम्नीच रथाङ्गनामा च रथाङ्गनामानौ चक्रवाकौ। &lsquo;पुमान्स्त्रिया&rsquo; इत्येकशेषः तयोरिव तयोर्दपत्योर्भावबन्धनं हृदयाकर्षकं परस्पराश्रयमन्योन्यविषयं यत्प्रेम बभूव तदेकेन केवलेन ताभ्यामन्येन वा। &lsquo;एके मुख्यान्यकेवलाः&rsquo; इत्यमरः। सुतेन विभक्तमपि। कृतविभागमपि परस्परस्योपरि पर्यचीयत ववृधे। कर्मकर्तरि लिट्। अकृत्रिमत्वात्स्वयमेवोपचितमित्यर्थः। यदेकाधारं वस्तु तदाधारद्वये विभज्यमानं हीयते। अत्र तु तयोः प्रागेकैककर्तृकमेकैकविषयं संप्रति द्वितीयविषयलाभेऽपि नाहीयत। प्रत्युतोपचितमेवाभूदिति भावः।</p>
<p><strong>उवाच धात्र्या प्रथमोदितं वचो ययौ तदीयामवलम्ब्य चाङ्गुलिम्।</strong><br>
<strong>अभूच्च नम्रः प्रणिपातशिक्षया पितुर्मुदं तेन ततान सोऽर्भकः २५</strong></p>
<p>सोऽर्भकः शिशुः। ‘पोतः पाकोऽर्भको डिम्भः पृथुकः शावकः शिशुः&rsquo; इत्यमरः।
धात्र्योपमात्रा। &lsquo;धात्री जनन्यामलकीवसुमत्युपमातृषु&rsquo; इति विश्वः। प्रथममुदितमुपदिष्टंवच उवाच। तदीयामङ्गुलिमवलम्ब्य ययौ च। प्रणिपातस्य शिक्षयोपदेशेन नम्रोऽभूच्च।इति यत्तेन पितुर्मुदं ततान॥</p>
<p><strong>तमङ्कमारोप्य शरीरयोगजैः सुखैर्निषिञ्चन्तमिवामृतं त्वचि।</strong><br>
<strong>उपान्तसंमीलितलोचनो नृपश्चिरात्सुतस्पर्शरसज्ञतां ययौ॥२६॥</strong></p>
<p>शरीरयोगजैः सुखैस्त्वचि त्वगिन्द्रियेऽमृतं निषिञ्चन्तं वर्षन्तमिव तं पुत्रम मारोप्य मुदाविर्भावादुपान्तयोः प्रान्तयोः संमीलितलोचनः सन्। नृपश्रिरात्सुतस्पर्शरसज्ञतां ययौ।<br>
रसः स्वादः॥</p>
<p><strong>अमंस्त चानेन परार्ध्यजन्मना स्थितेरभेत्ता स्थितिमन्तमन्वयम्।</strong><br>
<strong>स्वमूर्तिभेदेन गुणाग्र्यवर्तिना पतिः प्रजानामिव सर्गमात्मनः॥२७॥</strong></p>
<p>स्थितेरमेत्ता मर्यादापालकः स नृपः परार्ध्यजन्मनोत्कृष्टजन्मनानेन रघुणान्वयं वंशम्। प्रजानां पतिर्व्रह्मा। गुणाः सत्त्वादयः। तेष्वग्र्येण मुख्येन सत्त्वेन वर्तते व्याप्रियत इति गुणाग्र्यवर्ती। तेन स्वस्य मूर्तिभेदेनावतारविशेषेण विष्णुनात्मनः सर्गे सृष्टिमिव। स्थितिमन्तं प्रतिष्ठावन्तममंस्त मन्यते स्म। मन्यतेरनुदात्तत्वादिट्प्रतिषेधः। अत्रोपमानोपमेययरितरेतरविशेषणानीतरेतरत्र योज्यानि। तत्र रघुपक्षे गुणा विद्याविनयादयः। &lsquo;गुणोऽप्रधाने रूपादौ मौर्व्याो सूदे वृकोदरे। स्तम्बे सत्त्वादिसंध्यादिविद्यादिहरितादिषु&rsquo; इति विश्वः। शेषं सुगमम्॥</p>
<p><strong>स वृत्तचूलश्चलकाकपक्षकैरमात्यपुत्रैः सवयोभिरन्वितः।</strong><br>
<strong>लिपेर्यथावद्रहणेन वाङ्मयं नदीमुखेनेव समुद्रमाविशत्॥२८॥</strong></p>
<p>&lsquo;चूडा कार्या द्विजातीनां सर्वेषामेव धर्मतः। प्रथमेऽब्दे तृतीये वा कर्तव्या श्रुतिचोदनात्॥&rsquo; इति मनुस्मरणात्तृतीये वर्षे वृत्तचूलो निष्पन्नचूडाकर्मा सन्। ढलयोरभेदः। स रघुः। &lsquo;प्राप्ते तु पञ्चमे वर्षे विद्यारम्भं च कारयेत्&rsquo; इति वचनात्पञ्चमे वर्षे चलकाकपक्षकैश्ववलशिखण्डकैः। &lsquo;बालानां तु शिखा प्रोक्ता काकपक्षः शिखण्डकः&rsquo; इति हलायुधः। स्वयोभिः स्निग्धैः। ‘स्निग्धो वयस्यः सवयाः&rsquo; इत्यमरः। अमात्यपुत्रैरन्वितः सन्। लिपेः पञ्चाशद्वर्णात्मिकाया मातृकाया यथावद्रहणेन सम्यग्बोधेनोपायभूतेन वाङ्मयं शब्दजातम्। नद्यामुखं द्वारम्। &lsquo;मुखं तु वदने मुख्यारम्भे द्वाराभ्युपाययोः&rsquo; इति यादवः। तेन कश्चिन्मकरादिः समुद्रमिव। आविशत्प्रविष्टः। ज्ञातवानित्यर्थः।</p>
<p><strong>अथोपनीतं विधिवद्विपश्चितो विनिन्युरेनं गुरवो गुरुप्रियम्।</strong><br>
<strong>अवन्ध्ययत्नाश्च वभूवुरत्र ते क्रिया हि वस्तूपहिता प्रसीदति॥२९॥</strong></p>
<p>&lsquo;गर्भाष्टमेऽब्देकुर्वीत व्राह्मणस्योपनायनम्। गर्भादेकादशे राज्ञो गर्भाच्च द्वादशे विशः॥&rsquo; इति मनुस्मरणादथ गर्भैकादशेऽब्दे विधिवदुपनीतं गुरुप्रियमेनं रघुं विपश्चितो विद्वांसो गुरवो विनिन्युः शिक्षितवन्तः। ते गुरवोऽत्रास्मिन्रघाववन्ध्ययत्नाश्च बभूवुः। तथाहि।क्रिया शिक्षा। &lsquo;क्रिया तु निष्कृतौ शिक्षाचिकित्सोपायकर्मसु&rsquo; इति यादवः। वस्तुनि पा&hellip;भूत उपहिता प्रयुक्ता प्रसीदति फलति। &lsquo;क्रिया हि द्रव्यं विनयति नाद्रव्यम्&rsquo; इति कौटिल्यः॥</p>
<p><strong>धियः समग्रैः स गुणैरुदारधीः क्रमाच्चतस्रश्चतुरर्णवोपमाः।</strong><br>
<strong>ततार विद्याः पवनातिपातिभिर्दिशो हरिद्भिर्हरितामिवेश्वरः॥३०॥</strong></p>
<p>अत्र कामन्दकः — &lsquo;शुश्रूषा श्रवणं चैव ग्रहणं धारणं तथा। ऊहापोहोऽर्थविज्ञानं तत्त्व-</p>
<p>ज्ञानं च धीगुणाः॥&rsquo; इति। &lsquo;आन्वीक्षिकी त्रयी वार्ता दण्डनीतिश्च शाश्वती। एता विद्या श्चतस्रस्तु लोकसंस्थितिहेतवः॥&rsquo; इति च। उदारधीरुत्कृष्टबुद्धिः स रघुः समग्रैर्धियो गुणैः चत्वारोऽर्णवा उपमा यासां ताश्चतुरर्णवोपमाः। &lsquo;तद्धितार्थोत्तरपदसमाहारे च&rsquo; इत्युत्तरपद समासः। चतस्रो विद्याः। हरितां दिशामीश्वरः सूर्यः पवनातिपातिभिर्हरिद्भिर्निजाश्चैः &lsquo;हरित्ककुभि वर्णे च तृणवाजिविशेषयोः&rsquo; इति विश्वः। चतस्रो दिश इव। क्रमात्ततार।चतुरर्णवोपमत्वं दिशामपि द्रष्टव्यम्॥</p>
<p><strong>त्वचं स मेध्यां पीरधाय रौरवीमशिक्षतास्त्रं पितुरेव मन्त्रवत्।</strong><br>
<strong>न केवलं तद्गुरुरेकपार्थिवः क्षितावभूदेकधनुर्धरोऽपि सः॥ ३१॥</strong></p>
<p>सरघुः। &lsquo;कार्ष्णरौरवबास्तानि चर्माणि ब्रह्मचारिणः। वसीरन्नानुपूर्व्येण शाणक्षौमादिकानि च॥&rsquo; इति मनुस्मरणान्मेध्यां शुद्धां रौरवीं रुरुसंबन्धिनीम्। &lsquo;रुरुर्महाकृष्णसारः&rsquo; इति यादवः। त्वचं चर्मंपरिधाय वसित्वा मन्त्रवत्समन्त्रकमनमान्नेयादिकं पितुरेवोपाध्यायादशिक्षताभ्यस्तवान्। ‘आख्यातोपयोगे&rsquo; इत्यपादानसंज्ञा। पितुरेवेत्यवधारणमुपपादयनिस ति-नेति। तद्रुरेकोऽद्वितीयः पार्थिवः केवलं पृथिवीश्वर एव नाभूत्। किंतु क्षितौ स दिलीप एको धनुर्धरोऽप्यभूत्॥</p>
<p><strong>महोक्षतां वत्सतरः स्पृशन्निव द्विपेन्द्रभावं कलभः श्रयन्निव।</strong><br>
<strong>रघुः क्रमाद्यैौवनभिन्नशैशवः पुपोष गाम्भीर्यमनोहरं वपुः॥३२॥</strong></p>
<p>रघुः क्रमाद्यौवनेन भिन्नशैशवो निरस्तशिशुभावः सन्। महानुक्षा महोक्षो महर्षभः॥ &lsquo;अचतुर—&rsquo; आदिसूत्रेण निपातनादकारान्तत्वम्। तस्य भावस्तत्ता। तां स्पृशन्गच्छन्वत्सतरो दम्य इव। &lsquo;दम्यवत्सतरौ समौ&rsquo; इत्यमरः। द्विपेन्द्रभावं महागजत्वं श्रयन्त्रजन्कलभः करिपोत इव। गाम्भीर्येणाचापलेन मनोहरं वपुः पुपोष॥</p>
<p><strong>अथास्य, गोदानविधेरनन्तरं विवाहदीक्षां निरवर्तयद्गुरुः।</strong><br>
<strong>नरेन्द्रकन्यास्तमवाप्य सत्पतिं तमोनुदं दक्षसुता इवाबभ्रुः॥३३॥</strong></p>
<p>&lsquo;गौर्नादित्ये बलीवर्दे क्रतुभेदर्षिभेदयोः। स्त्री तु स्याद्दिशि भारत्यां भूमौ च सुरभावपि॥। पुंस्त्रियोः स्वर्गवज्राम्बुरश्मिहग्बाणलोमसु।&rsquo; इति केशवः। गावो लोमानि केशा दीयन्ते खण्ढ्यन्तेऽस्मिन्निति व्युत्पत्त्या गोदानं नाम ब्राह्मणादीनां षोडशादिषु वर्षेषु कर्तव्यं केशान्ताख्यं कर्मोच्यते। तदुक्तं मनुना — &lsquo;केशान्तः षोडशे वर्षे ब्राह्मणस्य विधीयते। राजन्यकन्धोद्वाविंशे वैश्यस्य द्वयधिके ततः॥&rsquo; इति। अथ गुरुः पिता। &lsquo;गुरुर्गीष्पतिपित्रादौ&rsquo; इत्यमरः। अस्य गोदानविधेरनन्तरं विवाहदीक्षां निरवर्तयत्। कृतवानित्यर्थः। अथ नरेन्द्रकन्याल रघुम्। दक्षस्य सुता रोहिण्यादयस्तमोनुदं चन्द्रमिव। &lsquo;तमोनुदोऽग्निचन्द्रार्काः&rsquo; इति विश्वः।सत्पतिमवाप्यावभुः। रघुरपि तमोनुत्। अत्र मनुः — &lsquo;वेदानधीत्य वेदौ वा वेदं वापि य‍थाक्रमम्। अविप्लुतब्रह्मचर्यो गृहस्थाश्रममाविशेत्॥&rsquo; इति॥</p>
<p>संप्रति यौवराज्ययोग्यतामाह—</p>
<p><strong>युवा युगव्यायतबाहुरंसलः कपाटवृक्षाः परिणद्धकंधरः।</strong><br>
<strong>वपुःप्रकर्षादजयद्गुरुंरघुस्तथापि नीचैर्विनयाददृश्यत॥ ३४॥</strong></p>
<p>युवा। युगो नाम धुर्यस्कन्धगः सच्छिद्रप्रान्तो यानाङ्गभूतो दारुविशेषः। ‘यानाद्यङ्गे युगः पुंसि युगं युग्मे कृतादिषु&rsquo; इत्यमरः। युगवद्वधायतौ दीर्घौ बाहू यस्य सः। अंसावस्य स्त इत्यंसलो बलवान्। मांसलश्चेति वृत्तिकारः। &lsquo;बलवान्मसिलोंऽसलः&rsquo; इत्यमरः। &lsquo;वत्सांसाभ्यां कामवले&rsquo; इति लच्प्रत्ययः। कपाटवक्षाः परिणद्धकंधरो विशालग्रीवः। &lsquo;परिणाहो विशालता&rsquo; इत्यमरः। रघुर्वपुषः प्रकर्षादाधिक्यायौवनकृताद्गुरुं पितरमजयत्। तथापि विनयान्नम्रत्वेन नीचैरल्पकोऽदृश्यत। अनौद्धत्यं च विवक्षितम्॥</p>
<p>संप्रति तस्य यौवराज्यमाह—</p>
<p><strong>ततः प्रजानां चिरमात्मना धृतां नितान्तगुर्वी लघयिष्यता धुरम्।</strong><br>
<strong>निसर्गसंस्कारविनीत इत्यसौ नृपेण चक्रे युवराजशब्दभाक्॥३५॥</strong></p>
<p>तत आत्मना चिरं धृतां नितान्तगुर्वीम्। &lsquo;वोतो गुणवचनात्&rsquo; इति ङीप्। प्रजानां पुरं पालनप्रयासं लघयिष्यता लघुं करिष्यता। &lsquo;तत्करोति तदाचष्टे&rsquo; इति लघुशब्दाण्णिच्। ततो &lsquo;लटः सद्वा&rsquo; इति शतृप्रत्ययः। नृपेण दिलीपेनासौ रघुर्निसर्गेण स्वभावेन संस्कारेण शास्त्राभ्यासजनितवासनया च विनीतो नम्र इति हेतोः। युवराज इति शब्दभजतीति तथोक्तः। ‘भजो ण्विः&rsquo; इति ण्विप्रत्ययः। चक्रे कृतः। &lsquo;द्विविधो विनयःस्वाभाविकः कृत्रिमश्च&rsquo; इति कौटिल्यः। तदुभयसंपन्नत्वात्पुत्रं युवराजं चकारेत्यर्थः। अत्रकामन्दकः—‘विनयोपग्रहान्भूत्यै कुर्वीत नृपतिः सुतान्। अविनीतकुमारं हि कुलमाशु कलर विशीर्यते॥ विनीतमौरसं पुत्रं यौवराज्येऽभिषेचयेत्॥&rsquo; इति॥</p>
<p><strong>नरेन्द्रमूलायतनादनन्तरं तदास्पदं श्रीर्युवराजसंज्ञितम्।</strong><br>
<strong>अगच्छदंशेन गुणाभिलाषिणी नवावतारं कमलादिवोत्पलम्॥३६॥</strong></p>
<p>गुणान्विनयादीन्सौरभ्यादींश्चाभिलषतीति गुणाभिलाषिणी श्री राज्यलक्ष्मीः पद्माश्रया चे नरेन्द्रो दिलीप एव मूलायतनं प्रधानस्थानं तस्मात्। अपादानात्। अनन्तरं संनिहितम्। युवराज इति संज्ञास्य संजाता युवराजसंज्ञितम्। तारकादित्वादितच्प्रत्ययः। आत्मनः पदं स्थानमास्पदम्। &lsquo;आस्पदं प्रतिष्ठायाम्&rsquo; इति निपातः। स रघुरित्यास्पदं तदास्पदम् कमलाच्चिरोत्पन्नान्नवावतारमचिरोत्पन्नमुत्पलमिव। अंशेनागच्छत्। स्त्रीयो हि यूनीरज्यन्त इति भावः॥</p>
<p><strong>विभावसुः सारथिनेव वायुना घनव्यपायेन गभस्तिमानिव।</strong><br>
<strong>वभूव तेनातितरां सुदुःसहः कटप्रभेदेन करीव पार्थिवः॥ ३७॥</strong></p>
<p>सारथिना सहायभूतेन। एतद्विशेषणमुत्तरवाक्येष्वप्यनुषञ्जनीयम्। वायुना विभावसुर्वहरिव। &lsquo;सूर्यवही विभावसू&rsquo; इत्यमरः। घनव्यपायेन शरत्समयेन सारथिना गभस्तिमान्सूर्य इव। कटो गण्डः। ‘गण्डः कटो मदो दानम्&rsquo; इत्यमरः। तस्य प्रभेदः स्फुटनम्। मदोदय</p>
<p>इत्यर्थः। तेन करीव। पार्थिवो दिलीपस्तेन रघुणातितरामत्यन्तं सुदुःसहः सुष्ट्वसह्यो बभूव॥</p>
<p><strong>नियुज्य तं होमतुरंगरक्षणे धनुर्धरं राजसुतैरनुद्रुतम्।</strong><br>
<strong>अपूर्णमेकेन शतक्रतूपमः शतं क्रतूनामपविघ्नमाप सः॥३८॥</strong></p>
<p>शतक्रतुरिन्द्र उपमा यस्य स शतक्रतूपमः स दिलीपः। &lsquo;शतं वै तुल्या राजपुत्रा देवा आशापालाः&rsquo; इत्यादिश्रुत्या। राजसुतैरनुद्रुतमनुगतं धनुर्धरं तं रघु होमतुरंगाणां रक्षणे नियुज्य। एकेन क्रतुनापूर्णमेकोनं क्रतूनामश्वमेधानां शतमपविन्नमपगतविघ्नं यथा तथाप ॥</p>
<p><strong>ततः परं तेन मखाय यज्वना तुरंगमुत्सृष्टमनर्गलं पुनः।</strong><br>
<strong>धनुर्भृतामग्रत एव रक्षिणां जहार शक्रः किल गूढविग्रहः॥३९॥</strong></p>
<p>ततः परमेकोनशतक्रतुप्राप्त्यनन्तरं यज्वना विधिनेष्टवता तेन दिलीपेन पुनः पुनरपि मखाय मखं कर्तुम्। &lsquo;क्रियार्थोपपदस्य—&rsquo; इत्यादिना चतुर्थी। उत्सृष्टं मुक्तमनर्गलमप्रतियन्धम्। अव्याहतस्वैरगतिमित्यर्थः। &lsquo;अपर्यावर्तयन्तोऽश्वमनुचरन्ति&rsquo; इत्यापस्तम्बस्मरणात्। तुरंगं धनुर्भृतां रक्षिणां रक्षकाणामग्रत एव शक्रो गूढविग्रहः सन्। जहार किल। किलेत्यैतिह्यो॥</p>
<p><strong>विषादलुप्तप्रतिपत्ति विस्मितं कुमारसैन्यं सपदि स्थितं च तत्।</strong><br>
<strong>वशिष्ठधेनुश्च यदृच्छयागता श्रुतप्रभावा ददृशेऽथ नन्दिनी ॥४०॥</strong></p>
<p>तत्कुमारस्य सैन्यं सेना सपदि। विषाद इष्टनाशकृतो मनोभङ्गः। तदुक्तम्— &lsquo;विषादश्चेतसो भङ्ग उपायाभावनाशयोः&rsquo; इति। तेन लुप्ता प्रतिपत्तिः कर्तव्यज्ञानं यस्य तत्तथोक्तम्। विस्मितमश्वनाशस्याकस्मिकत्वादाश्चर्याविष्टं सत्। स्थितं तस्थौ। अथ श्रुतप्रभावा यदृच्छया स्वेच्छयागता। रघोः स्वप्रसादलब्धत्वादनुजिघृक्षयेति भावः। नन्दिनी नामवशिष्ठधेनुश्च ददृशे। द्वौ चकारावविलम्बसूचकौ ॥</p>
<p><strong>तदङ्गनिस्यन्दजलेन लोचने प्रमृज्य पुण्येन पुरस्कृतः सताम्।</strong><br>
<strong>अतीन्द्रियेष्वप्युपपन्नदर्शनो वभूव भावेषु दिलीपनन्दनः ॥ ४१ ॥</strong></p>
<p>सतांपुरस्कृतः पूजितो दिलीपनन्दनो रघुः पुण्येन तस्या नन्दिन्या यदङ्गं तस्य निस्यन्द्रो द्रवः स एव जलम्। मूत्रमित्यर्थः। तेन लोचने प्रमृज्य शोधयित्वा। अतीन्द्रियेष्वन्द्रियाण्यतिक्रान्तेषु। &lsquo;अत्यादयः क्रान्ताद्यर्थे द्वितीयया&rsquo; इति समासः। द्विगुप्राप्तापन्नालंपूर्वमारङ्गिता समासेषु
परावलिङ्गताप्रतिषेधाद्विशेष्यनिघ्नत्वम्। भावेष्वपि वस्तुषूपपन्नदर्शनः संपन्नसाक्षात्कारशक्तिर्बभूव॥</p>
<p><strong>स पूर्वतः पर्वतपक्षशातनं ददर्श देवं नरदेवसंभवः।</strong><br>
<strong>पुनः पुनः सुतनिषिद्धचापलं हरन्तमश्वं रथरश्मिसंयतम् ॥४२॥</strong></p>
<p>नरदेवसम्भवः स रघुः पुनः पुनःसूतेन निषिद्धचापलं निवारितौद्धत्यं रथस्य रश्मिभिः प्रग्रहैः। किरणग्रहौरश्मी&rsquo;इत्यमरः। संयतं बद्धमश्वं हरन्तं पर्वतपक्षाणां शातनं छेदक देवमिन्द्रं पूर्वतः पूर्वस्यां दिशि ददर्श॥</p>
<p><strong>शतैस्तमक्ष्णामनिमेषवृत्तिभिर्हरिं विदित्वा हरिभिश्च वाजिभिः।</strong><br>
<strong>अवोचदेनं गगनस्पृशा रघुः स्वरेण धीरेण निवर्तयन्निव॥४३॥</strong></p>
<p>रघुस्तमश्वहर्तारमनिमेषवृत्तिभिर्निमेषव्यापारशून्यैरक्ष्णां शतैर्हरिभिर्हरिद्वर्णैः। &lsquo;हरिर्वाच्यवदाख्यातो हरित्कपिलवर्णयोः&rsquo; इति विश्वः। वाजिभिरश्वैश्च हरिमिन्द्रं विदित्वा। &lsquo;हरिर्वातार्कचन्द्रेन्द्रयमोपेन्द्रमरीचिषु&rsquo; इति विश्वः। एनमिन्द्रं गगनस्पृशा व्योमव्यापिना धीरेण गभीरेण स्वरेण ध्वनिनैव निवर्तयन्निवावोचत्॥</p>
<p><strong>मखांशभाजां प्रथमो मनीषिभिस्त्वमेव देवेन्द्र सदा निगद्यसे।</strong><br>
<strong>अजस्रदीक्षाप्रयतस्य मदुरोः क्रियाविघाताय कथं प्रवर्तसे॥४४॥</strong></p>
<p>हे देवेन्द्र, मनीषिभिस्त्वमेव मखांशभाजां यज्ञभागभुजां प्रथमः सदा निगद्यसे कथ्यसे। तथाप्यजस्रदीक्षायां नित्यदीक्षायां प्रयतस्य मद्रुरोः क्रियाविघाताय ऋतुविघाताय। क्रियां विहन्तुमित्यर्थः। &lsquo;तुमर्थाच्च भाववचनात्&rsquo; इति चतुर्थी। कथं प्रवर्तसे॥</p>
<p><strong>त्रिलोकनाथेन सदा मखद्विपस्त्वया नियम्या ननु दिव्यचक्षुषा।॥</strong><br>
<strong>स चेत्स्वयं कर्मसु धर्मचारिणां त्वमन्तरायो भवसि च्युतो विधिः ॥४५॥</strong></p>
<p>त्रयाणां लोकानां नाथस्त्रिलोकनाथः। &lsquo;तद्धितार्थ-&rsquo; इत्यादिनोत्तरपदसमासः। तेन त्रैलोक्यनियामकेन दिव्यचक्षुषातीन्द्रियार्थदर्शिना त्वया मखद्विषः क्रतुविघातकाः सदा नियम्या ननु शिक्ष्याः खलु। स त्वं धर्मचारिणां कर्मसु क्रतुषु स्वयमन्तरायो विघ्नोंभवसि चेत्। विधिरनुष्ठानं च्युतः क्षतः। लोके सत्कर्मकथैवास्तमियादित्यर्थः॥</p>
<p><strong>तदङ्गमग्र्यं मघवन्महाक्रतोरमुं तुरंगं प्रतिमोक्तुमर्हसि।</strong><br>
<strong>पथः श्रुतेर्दर्शयितार ईश्वरा मलीमसामाददते न पद्धतिम्॥४६॥</strong></p>
<p>हे मघवन्, तत्तस्मात्कारणान्महाक्रतोरश्वमेधस्याग्र्यं श्रेष्ठमङ्गं साधनममुं तुरंगं प्रतिमोक्तुं प्रतिदातुमर्हसि। तथाहि। श्रुतेः पथो दर्शयितारः सन्मार्गप्रदर्शका ईश्वरा महान्त मलीमसां मलिनां पद्धतिं मार्ग नाददते न स्वीकुर्वते। असन्मार्ग नावलम्बन्त इत्यर्थः। &lsquo;मलिमसं तु मलिनं कञ्चरं मलदूषितम्&rsquo; इत्यमरः॥</p>
<p><strong>इति प्रगल्भं रघुणा समीरितं वचो निशम्याधिपतिर्दिवौकसाम्।</strong><br>
<strong>निवर्तयामास रथं सविस्मयः प्रचक्रमे च प्रतिवक्तुमुत्तरम्॥४७॥</strong></p>
<p>इति रघुणा समीरितं प्रगल्भं वचो निशम्याकर्ण्य। दिवौकसः स्वर्गौकसः। &lsquo;दिवं स्वर्गेअन्तरिक्षे च&rsquo; इति विश्वः। तेषामधिपतिर्देवेन्द्रो रघुप्रभावात्सविस्मयः सन्। रथं निवर्तयामास। उत्तरं प्रतिवक्तुं प्रचक्रमे च॥</p>
<p><strong>यदात्थ राजन्यकुमार तत्तथा यशस्तु रक्ष्यं परतो यशोधनैः।</strong><br>
<strong>जगत्प्रकाशं तदशेषमिज्यया भवद्दुरुर्लङ्घयितुं ममोद्यतः॥४८॥</strong></p>
<p>हे राजन्यकुमार क्षत्रियकुमार। &lsquo;मूर्धाभिषिक्तो राजन्यो बाहुजः क्षत्रियो विराट्इत्यमरः। यद्वाक्यमात्थ व्रवीषि। &lsquo;व्रुवः पञ्चानाम् —&rsquo; इत्यादिनाहादेशः। तत्तथा सत्यम्। किंतु यशोधनैरस्माद्यशैपरतः शत्रुतो यशो रक्ष्यम्। ततः किमत आह— भवद्गुरुस्त्वत्पिता जगत्प्रकाशं लोकप्रसिद्धमशेषं सर्वे मम तद्यशइज्यया यागेन लङ्घयितुं तिरस्कर्तुमुद्यत उद्युक्तः।</p>
<p>किं तद्यशइत्याह—</p>
<p><strong>हरिर्यथैकः पुरुषोत्तमः स्मृतो महेश्वररूयम्वक एव नापरः।</strong><br>
<strong>तथा विदुर्मा मुनयः शतक्रतुं द्वितीयगामी नहि शब्द एष नः॥४९॥</strong></p>
<p>पुरुषेषूत्तम इति सप्तमीसमासः। &lsquo;न निर्धारणे&rsquo; इति षष्ठीसमासनिषेधात्। कर्मधारये तु &lsquo;सन्महत्परमोत्तमोत्कृष्टाः पूज्यमानैः&rsquo; इत्युत्तमपुरुष इति स्यात्। यथाः हरिर्विष्णुरेक एव पुरुषोत्तमः स्मृतः। यथा च त्र्यम्बकः शिव एव महेश्वरः स्मृतः। नापरोऽपरः पुमान्न। तथा मां मुनयः शतक्रतुं विदुर्विदन्ति। &lsquo;विदो लटो वा&rsquo; इति झेर्जुसादेशः। नोऽस्माकम्। हरिहरयोर्मम चेत्यर्थः। एष त्रितयोऽपि शब्दो द्वितीयगामी नहि। द्वितीयाप्रकरणे गमि गम्यादीनामुपसंख्यानात्समासः।</p>
<p><strong>अतोऽयमश्वः कपिलानुकारिणा पितुस्त्वदीयस्य मयापहारितः।</strong><br>
<strong>अलं प्रयत्नेन तवात्र मा निधाः पदं पदव्यां सगरस्य संततेः ॥५०॥</strong></p>
<p>यतोऽहमेव शतक्रतुरतस्त्वदीयस्य पितुरयं शततमोऽश्वः कपिलानुकारिणा कपिलमुनितुल्येन मयापहारितोऽपहृतः। अपहारित इति स्वार्थे णिच्। तवात्राश्वे प्रयत्नेनालम्। प्रयत्नो माकारीत्यर्थः। निषेधस्य निषेधं प्रति करणत्वात्तृतीया। सगरस्य राज्ञः संततेः संतानस्य पदव्यां पदं मा निधा न निधेहि। निपूर्वाद्धाधातोर्लुङ्। &lsquo;न माङ्योगे&rsquo; इत्यडागमप्रतिषेधः महदास्कन्दनं ते विनाशमूलं भवेदिति भावः ॥</p>
<p><strong>ततः प्रहस्यापभयः पुरंदरं पुनर्वभाषे तुगरस्य रक्षिता।</strong><br>
<strong>गृहाण शस्त्रं यदि सर्ग एष ते न खल्वनिर्जिस रघुं कृती भवान्॥५१॥</strong></p>
<p>ततस्तुरगस्य रक्षिता रघुः प्रहस्य प्रहासं कृत्वा। अपभयो निर्भीकः सन्। पुनः पुंरदरं वभाषे। किमिति—हे देवेन्द्र, यद्येषोऽश्वमोचनरूपस्ते तव सर्गों निश्वयः। &lsquo;सर्गः स्वभावनिर्मोक्षनिश्चयाध्यायसृष्टिषु&rsquo; इत्यमरः। तर्हि शस्त्रं गृहाण। भवान्रधुं मामनिर्जित्य। कृतमनेनेति कृती। कृतकृत्यो न खलु। &lsquo;इष्टादिभ्यश्च&rsquo; इतीनिप्रत्ययः। रघुमित्यनेनात्मनो दुर्जयत्वं सूचितम् ॥</p>
<p><strong>स एवमुक्त्वा मघवन्तमुन्मुखः करिष्यमाणः सशरं शरासनम्।</strong><br>
<strong>अतिष्ठदालीढविशेषशोभिना वपुःप्रकर्षेण विडम्बितेश्वरः ॥५२॥</strong></p>
<p>स रघुरुन्मुखः सन्। मघवन्तमिन्द्रमेवमुक्त्वा शरासनं चापं सशरं करिष्यमाणः। बभ्रु आलीढेनालीढाख्येन स्थानभेदेन विशेषशोभिनातिशयशोभिना वपुःप्रकर्षेण देहौन्नत्यन विडम्बितेश्वरोऽनुसृतापिनाकी सन्। अतिष्ठत्। आलीलक्षणमाह यादवः – &lsquo;स्थानानिधन्विनां पञ्च तत्र वैशाखमस्त्रियाम्। त्रिवितस्त्यन्तरौ पादौ मण्डलं तोरणाकृति॥अन्वर्थ स्यात्समपदमालीढं तु ततोऽग्रतः। दक्षिणे वाममाकुञ्च्य प्रत्यालीढविपर्ययः॥इति॥</p>
<p><strong>रघोरवष्टम्भमयेन पत्त्रिणा हृदि क्षतो गोत्रभिदप्यमर्पणः ।</strong><br>
<strong>नवाम्बुदानीकमुहूर्तलाञ्छने धनुष्यमोघं समधत्त सायकम् ॥ ५३ ॥</strong></p>
<p>रघोरवष्टम्भमयेन स्तम्भरूपेण। &lsquo;अवष्टम्भः सुवर्णे च स्तम्भप्रारम्भयोरपि&rsquo; इति विश्वः।</p>
<p>पत्त्रिणा वाणेन हृदि हृदये क्षतो विद्धः। अत एवामर्षणोऽसहनः। क्रुद्ध इत्यर्थः। गोत्रभिदिन्द्रोऽपि। &rsquo; संभावनीये चौरेऽपि गोत्रः क्षोणीधरे मतः&rsquo; इति विश्वः। नवाम्बुदानामनीकस्य वृन्दस्य मुहूर्त क्षणमात्रं लाञ्छने चिह्नभूते धनुषि। दिव्ये धनुषीत्यर्थः। अमोधमवन्ध्यं सायकं वाणं समधत्त संहितवान्॥</p>
<p><strong>दिलीपसूनोः स बृहद्बुजान्तरं प्रविश्य भीमासुरशोणितोचितः।</strong><br>
<strong>पपावनास्वादितपूर्वमाशुगः कुतूहलेनेव मनुष्यशोणितम्॥५४॥</strong></p>
<p>भीमानां भयंकराणामसुराणां शोणिते रुधिर उचितः परिचितः स इन्द्रमुक्त आशुसायको दिलीपसूनो रघोर्बृहद्विशालं भुजान्तरं वक्षः प्रविश्य। अनास्वादितपूर्व पूर्वमनास्वादितम्। सुप्सुपेति समासः। मनुष्यशोणितं कुतूहलेनेव पपौ॥</p>
<p><strong>हरेः कुमारोऽपि कुमारविक्रमः सुरद्विपास्फालनकर्कशाङ्गुलौ।</strong><br>
<strong>भुजे शचीपत्रविशेषकाङ्किते स्वनामचिह्नं निचखान सायकम्॥५५॥</strong></p>
<p>कुमारस्य स्कन्दस्य विक्रम इव विक्रमो यस्य स तथोक्तः। &lsquo;सप्तम्युपमानपूर्वस्य—&rsquo; इत्यादिना समासः। कुमारोऽपि रघुरपि सुरद्विपस्यैरावतस्यास्फालनेन कर्कशा अङ्गुलयो यस्य सः। तस्मिन्। शच्याः पत्त्रविशेषकैरङ्किते शचीपत्त्रविशेषकाङ्किते हरेरिन्द्रस्य भुजे स्वनामचिह्नं स्वनामाङ्कितं सायकं निचखान निखातवान्। निष्कण्टकराज्यमाप्तस्यायं महानभिभव इति भावः॥</p>
<p><strong>जहार चान्येन मयूरपत्रिणा शरेण शक्रस्य महाशनिध्वजम्।</strong><br>
<strong>चुकोप तस्मै स भृशं सुरश्रियः प्रसह्य केशव्यपरोपणादिव॥५६॥</strong></p>
<p>अन्येन मयूरपत्त्रिणा मयूरपत्त्रवता शरेण शक्रस्येन्द्रस्य महाशनिध्वजं महान्तमशनिरूपं ध्वजं जहार चिच्छेद च। स शक्रः। सुरश्रियः प्रसह्य बलात्कृत्य केशानां व्यपरोपणादवतारणाच्छेदनादिव। तस्मै रघवे भृशमत्यर्थं चुकोप। तं हन्तुमियेषेत्यर्थः। &lsquo;क्रुधदुह—&rsquo; इत्यादिना संप्रदानाच्चतुर्थी॥</p>
<p><strong>तयोरुपान्तस्थितसिद्धसैनिकं गरुत्मदाशीविषभीमदर्शनैः।</strong><br>
<strong>बभूव युद्धं तुमुलं जयैषिणोरधोमुखैरूर्ध्वमुखैश्च पत्रिभिः॥५७॥</strong></p>
<p>** ** जयैषिणोरन्योन्यजयाकाङ्क्षिणोस्तयोरिन्द्ररध्वोः। गरुत्मन्तः पक्षवन्तः। &lsquo;गरुत्पक्षच्छदाः पत्त्रम्&rsquo; इत्यमरः। आशीविषाः। आशिषि दंष्टायां विषं येषां त आशीविषाः सर्पाः। पृषोदरादित्वात्साधुः। &lsquo;स्त्री त्वाशीर्हिताशंसाहिदंष्ट्रयोः&rsquo; इत्यमरः। त इव भीमदर्शनाः। सपक्षाः सर्पा इव द्रष्टृणां भयावहा इत्यर्थः। तैरधोमुखैरूर्ध्वमुखैश्च। धन्विनोरुपर्यधोदेशावस्थितत्वादिति भावः। पत्त्रिभिर्वाणैरुपान्तस्थितास्तटस्थाः सिद्धा देवा इन्द्रस्य सैनिकाश्च रघोर्यस्मिस्तत्तथोक्तं तुमुलं संकुलं युद्धं बभूव॥</p>
<p><strong>अतिप्रबन्धप्रहितास्त्रवृष्टिभिस्तमाश्रयं दुष्प्रसहस्य तेजसः।</strong><br>
<strong>शशाक निर्वापयितुं न वासवः स्वतश्च्युतं वह्निमिवाद्भिरम्बुदः॥५८॥</strong></p>
<p>वासवोऽतिप्रबन्धेनातिसातत्येन प्रहिताभिः प्रयुक्ताभिरस्त्रवृष्टिभिर्दुष्प्रसहस्य दुःखेन</p>
<p>प्रसह्यत इति दुष्प्रसहं तस्य। दुःखेनाप्यसह्यस्येत्यर्थः। तेजसः प्रतापस्याश्रयं तं रघुम्। अम्बुदोऽद्भिः स्वतश्च्युतं निर्गतं वह्निमिव। निर्वापयितुं न शशाक। रघेोरपि लोकपालात्मकस्येन्द्रांशसंभवत्वादिति भावः॥</p>
<p><strong>ततः प्रकोष्ठे हरिचन्दनाङ्किते प्रमथ्यमानार्णवधीरनादिनीम्।</strong><br>
<strong>रघुः शशाङ्कार्धमुखेन पत्रिणा शरासनज्यामलुनाद्विडौजसः॥५९॥</strong></p>
<p>ततो रघुर्हरिचन्दनाङ्किते प्रकोष्ठे मणिबन्धे प्रमथ्यमानार्णवधीरनादिनीं प्रमथ्यमानार्णव इव धीरं गम्भीरं नदतीति तां तथोक्तम्। वेवेष्टि व्याप्नोतीति विट् व्यापकमोजो यस्य स तस्य विडौजस इन्द्रस्य। पृषोदरादित्वात्साधुः। शरासनज्यां धनुर्मौर्वीम्। शशाङ्कस्यार्थः खण्ड इव मुखं फलं यस्य तेन पत्रिणालुनादच्छिनत्॥</p>
<p><strong>स चापमुत्सृज्य विवृद्धमत्सरः प्रणाशनाय प्रवलस्य विद्विषः।</strong><br>
<strong>महीघ्रपक्षव्यपरोपणोचितं स्फुरत्प्रभामण्डलमत्रमाददे॥६०॥</strong></p>
<p>विवृद्धमत्सरः प्रवृद्धवैरः स इन्द्रश्चापमुत्सृज्य प्रबलस्य विद्विषः शत्रोः प्रणाशनाय वधाय। महीं धारयन्तीति महीभ्राः पर्वताः। मूलविभुजादित्वात्कप्रत्ययः। तेषां पक्षव्यप तवै रोपणे पक्षच्छेद उचितं स्फुरत्प्रभामण्डलमस्त्रंवज्रायुधमाददे जग्राह॥</p>
<p><strong>रघुर्भृशं वक्षसि तेन ताडितः पपात भूमौ सह सैनिकाश्रुभिः।</strong><br>
<strong>निमेषमात्रादवधूय तद्व्यथां सहोत्थितः सैनिकहर्षनिःस्वनैः ॥६१॥</strong></p>
<p>रघुस्तेन वज्रेण भृशमत्यर्थ वक्षसि ताडितो हतः सन्। सैनिकानामश्रुभिः सह भूमौ पपात। तस्मिन्पतिते ते रुरुदुरित्यर्थः। निमेषमात्रात्तद्व्यथां दुःखमवधूय तिरस्कृत्य सैनिकानां हर्षेण ये निःस्वनाः क्ष्वेडास्तैः सहोत्थितश्च। तस्मिन्नुत्थिते हर्षात्सिंहनादांश्चक्रुरित्यर्थः॥</p>
<p><strong>तथापि शस्त्रव्यवहारनिष्ठुरे विपक्षभावे चिरमस्य तस्थुषः।</strong><br>
<strong>तुतोष वीर्यातिशयेन वृत्रहा पदं हि सर्वत्र गुणैर्निधीयते॥६२॥</strong></p>
<p>तथापि वज्रपातेऽपि शस्त्राणामायुधानां व्यवहारेण व्यापारेण निष्ठुरे क्रूरे विपक्षभावे शात्रवे चिरं तस्थुषः स्थितवतोऽस्य रघोर्वीर्यातिशयेन। वृत्रं हतवानिति वृत्रहा। ब्रह्मभ्भ्रूणवृत्रेषु क्विप्&rsquo;। तुतोष। स्वयं वीर एव वीरं जानातीति भावः। कथं शत्रोः संतोषोऽत आह— गुणैः सर्वत्र शत्रुमित्रोदासीनेषु पदमङ्घ्रिर्निधीयते। गुणैः सर्वत्र संक्रम्यत इत्यर्थः। गुणाः शत्रूनप्यावर्जयन्तीति भावः ॥</p>
<p><strong>असङ्गमद्रिष्वपि सारवत्तया न मे त्वदन्येन विसोढमायुधम्।</strong><br>
<strong>अवेहि मां प्रीतमृते तुरंगमात्किमिच्छसीति स्फुटमाह वासवः ॥६३ ॥</strong></p>
<p>सारवत्तयादिष्वप्यसङ्गमप्रतिबन्धं म आयुधं वज्रं त्वदन्येन न विसोढम्। अतो मां प्रीतं संतुष्टमवेहि। तुरंगमादृते तुरंगं वर्जयित्वा। &lsquo;अन्यारादितरर्ते-&rsquo; इति पञ्चमी। किमिच्छसीति स्फुटं वासव आह। तुरंगमादन्यददेयं नास्तीति भावः ॥</p>
<p><strong>ततो निषङ्गादसमग्रमुद्धृतं सुवर्णपुङ्खद्युतिरञ्जिताङ्गुलिम्।</strong><br>
<strong>नरेन्द्रसूनुः प्रतिसंहरन्निषुंप्रियंवदः प्रत्यवदत्सुरेश्वरम् ॥६४॥</strong></p>
<p>ततो निषङ्गात्तूणीरादसमग्रं यथा तथोद्धृतं सुवर्णपुङ्खद्युतिभी रञ्जिता अङ्गुलयो येन तमिषु प्रतिसंहरन्निवर्तयन्। नाप्रहरन्तं प्रहरेदिति निषेधादिति भावः। प्रियं वदतीति प्रियंवदः।प्रियवशे वदः खच्&rsquo; इति खच्प्रत्ययः। &lsquo;अरुर्द्विष-&rsquo; इत्यादिना मुमागमः। नरेन्द्रसून रघुः वसुरेश्वरं प्रत्यवदत्। न तु प्राहरदिति भावः॥</p>
<p><strong>अमोच्यमश्वं यदि मन्यसे प्रभो ततः समाप्ते विधिनैव कर्मणि।</strong><br>
<strong>अजस्रदीक्षाप्रयतः सद्गुरुःक्रतोरशेषेण फलेन युज्यताम् ॥६५॥</strong></p>
<p>हे प्रभो इन्द्र, अश्वममोच्यं मन्यसे यदि ततस्तर्ह्यजस्रदीक्षायां प्रयतः स मद्गुरुर्मम पिता विधिनैव कर्मणि समाप्ते सति क्रतोर्यत्फलं तेन फलेनाशेषेण कृत्स्नेन युज्यतां युक्तोऽस्तु। अवमेधफललाभे किमश्वेनेति भावः॥</p>
<p><strong>यथा च वृत्तान्तमिमं सदोगतस्त्रिलोचनैकांशतया दुरासदः।</strong><br>
<strong>तवैव संदेशहराद्विशांपतिः शृणोति लोकेश तथा विधीयताम् ॥६६॥</strong></p>
<p>सदोगतः सदोगृहं गतस्त्रिलोचनस्यैश्वरस्यैकांशतयाष्टानामन्यतममूर्तित्वात्। दुरासदोऽस्मादृशैर्दुष्प्राप्यो विशांपतिर्यथेमं वृत्तान्तं तव संदेशहराद्वातहरादेव शृणोति च। हे लोकेशेन्द्र, ॥ तथा विधीयताम्॥</p>
<p><strong>तथेति कामं प्रतिशुश्रुवान्रघोर्यथागतं मातलिसारथिर्ययौ।</strong><br>
<strong>नृपस्य नातिप्रमनाः सदोगृहं सुदक्षिणामूनुरपि न्यवर्तत ॥६७॥</strong></p>
<p>मातलिसारथिरिन्द्रो रघोः संबन्धिनं कामं मनोरथं तथेति तथास्त्विति प्रतिशुश्रुवान्। &lsquo;भाषायां सदवसश्रुवः&rsquo; इति क्वसुप्रत्ययः। यथागतं ययौ। सुदक्षिणासूनू रघुरपि नातिप्रमना विजयलाभेऽप्यश्वनाशान्नातीव तुष्टः सन्। नञर्थस्य नशब्दस्य सुप्सुपेति समासः। नृपस्य सदो गृहं प्रति न्यवर्तत ॥</p>
<p><strong>तमभ्यनन्दत्प्रथमं प्रबोधितः प्रजेश्वरः शासनहारिणा हरेः।<br>
परामृषन्हर्षजडेन पाणिना तदीयमङ्गं कुलिशत्रणाङ्कितम् ॥६८॥</strong></p>
<p>हरेरिन्द्रस्य शासनहारिणा पुरुषेण प्रथमं बोधितो ज्ञापितः।वृत्तान्तमिति शेषः।प्रजेश्वरो दिलीपो हर्षजडेन हर्षशिशिरेण पाणिना कुलिशव्रणाङ्कितम्।तस्य रघोरिदं तदीयम्।अङ्गं शरीरं परामृशंस्तं रघुमभ्यनन्दत्॥</p>
<p><strong>इति क्षितीशो नवतिं नवाधिकां महाऋतूनां महनीयशासनः।</strong><br>
<strong>समारुरुक्षुर्दिवमायुषः क्षये ततान सोपानपरम्परामिव॥६९॥</strong></p>
<p>महनीयशासनः पूजनीयाज्ञः क्षितीश इत्यनेन प्रकारेण। &lsquo;इति हेतुप्रकरणप्रकर्षादिसमाप्तिषु&rsquo; इत्यमरः।  <br>
महा-क्रतूनामश्वमेधानां नवभिरधिकां नवतिमेकोनशतमायुषः क्षये सति दिवं स्वर्ग समारुरुक्षुरारोडुमिच्छुः सोपानानां परम्परां पङ्क्तिमिव ततान॥</p>
<p><strong>अथ स विषयव्यावृत्तात्मा यथाविधि सूनवे</strong><br>
<strong>नृपतिककुदं दत्त्वा यूने सितातपवारणम्।</strong><br>
<strong>मुनिवनतरुच्छायां देव्या तया सह शिश्रिये</strong><br>
<strong>गलितवयसामिक्ष्वाकूणामिदं हि कुलव्रतम्॥७०॥</strong></p>
<p>अथ विषयेभ्यो व्यावृत्तात्मा निवृत्तचित्तः स दिलीपो यथाविधि यथाशास्त्रं यूने सूनवे नृपतिककुदं राजचिह्नम्।&lsquo;ककुद्वत्ककुदं श्रेष्ठे वृषाङ्के राजलक्ष्मणि&rsquo; इति विश्वः।सितातपवारणं श्वेतच्छत्रं दत्त्वा तया देव्या सुदक्षिणया सह मुनिवनतरोरछायां शिश्रिये श्रितवान्। वानप्रस्थाश्रमं स्वीकृतवानित्यर्थः। तथाहि। गलितवयसां वृद्धानामिक्ष्वाकुणामिक्ष्वाकोत्रापत्यानाम्।तद्राजसंज्ञकत्वादणो लुक्।इदं वनगमनं कुलव्रतम्। देव्या सहेत्यनेन सपलीकवानप्रस्थाश्रमपक्ष उक्तः। तथा च याज्ञवल्क्यः — &lsquo;सुतविन्यस्तपत्नीकस्तयावानुगतो वनम्। वानप्रस्थो ब्रह्मचारी साग्निः सोपासनो व्रजेत्॥इति। हरिणीवृत्तमेतत्। तदुक्तम्&rsquo;रसयुगहयैन्सौर् श्रीस्लौ गो यदा हरिणी तदा&rsquo; इति॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
<strong>व्याख्ययासमेतो महाकविश्रीकालिदासकृतौ रघुवंशे महाकाव्ये</strong><br>
<strong>रघुराज्याभिषेको नाम तृतीयः सर्गः।</strong></p>
<p><strong>चतुर्थः सर्गः ।</strong></p>
<p>शारदा शारदाम्भोजवदना वदनाम्बुजे।<br>
सर्वदा सर्वदास्माकं सन्निधिं संनिधिं क्रियात्॥</p>
<p><strong>स राज्यं गुरुणा दत्तं प्रतिपद्याधिकं बभौ।</strong><br>
<strong>दिनान्ते निहितं तेजः सवित्रेव हुताशनः॥१॥</strong></p>
<p>स रघुर्गुरुणा पित्रा दत्तं राज्यं राज्ञः कर्म प्रजापरिपालनात्मकम्।पुरोहितादित्वाद्यक्।प्रतिपद्य प्राप्य।दिनान्ते सायंकाले सवित्रा सूर्येण निहितं तेजः प्रतिपद्य हुताशनोऽग्निरिव। अधिकं बभौ। &lsquo;सौरं तेजः सायमानं संक्रमते। आदित्यो वा अस्तं यन्नग्निमनुप्रविजाति। अग्निंवा आदित्यः सायं प्रविशति&rsquo; इत्यादिश्रुतिः प्रमाणम्॥</p>
<p><strong>दिलीपानन्तरं राज्ये तं निशम्य प्रतिष्ठितम्।</strong><br>
<strong>पूर्वं प्रधूमितो राज्ञां हृदयेऽग्निरिवोत्थितः॥२॥</strong></p>
<p>दिलीपानन्तरं राज्ये प्रतिष्ठितमवस्थितं तं रधुं निशम्याकर्ण्य पूर्व दिलीपकाले राज्ञां हृदये प्रकर्षेण धूमोऽस्य संजातः प्रधूमितोऽग्निः संतापाग्निरुत्थित इव प्रज्वलित इव। पूर्वेभ्योऽधिकसंतापोऽभूदित्यर्थः। राज्यकर्तृकस्यापि निशमनस्यान्नावुपचारान्न समानकर्तृकत्वविरोधः॥</p>
<p><strong>पुरुहूतध्वजस्येव तस्योन्नयनपङ्क्तयः।</strong><br>
<strong>नवाभ्युत्थानदर्शिन्यो ननन्दुः सप्रजाः प्रजाः॥३॥</strong></p>
<p>पुरुहूतध्वज इन्द्रध्वजः। स किल राजभिर्वृष्ट्यर्थंपूज्यत इत्युक्तं भविष्योत्तरे —&lsquo;एवं यः कुरुते यात्रामिन्द्रकेतोर्युधिष्ठिर। पर्जन्यः कामवर्षी स्यात्तस्य राज्ये न संशयः॥&rsquo; इति। &lsquo;चतुरस्रं ध्वजाकारं राजद्वारे प्रतिष्ठितम्। आहुः शक्रध्वजं नाम पौरलोकसुखावहम्॥&rsquo; पुरुहूतध्वजस्येव तस्य रघोर्नवमभ्युत्थानमभ्युन्नतिमभ्युदयं च पश्यन्तीति नवाभ्युत्थानदर्शिन्यः। उदूर्ध्वं प्रस्थिता उल्लसिताश्च नयनपङ्क्तयो यासां ताः सप्रजाः ससंतानाः प्रजा जनाः। &lsquo;प्रजा स्यात्संततौ जने&rsquo; इत्युभयत्राप्यमरः। ननन्दुः॥</p>
<p><strong>सममेव समाक्रान्तं द्वयं द्विरदगामिना।</strong><br>
<strong>तेन सिंहासनं पित्र्यमखिलं चारिमण्डलम्॥४॥</strong></p>
<p>द्विरद इव द्विरदैश्व गच्छतीति द्विरदगामिना। &lsquo;कर्तर्युपमाने&rsquo; इति &lsquo;सुप्यजातौ —&rsquo; इति च णिनिः। तेन रघुणा समं युगपदेव द्वयं समाक्रान्तमधिष्ठितम्। किं तद्दृयम्। पितुरागतं पित्र्यम्। &lsquo;पितुर्यत्&rsquo; इति यत्प्रत्ययः। सिंहासनम्। अखिलमरीणां मण्डलं राष्ट्रं च॥</p>
<p>अथ सिंहासनारोहणानन्तरं तस्य लक्ष्मीसंविधानमाह-</p>
<p><strong>छायामण्डललक्ष्येण तमदृश्या किल स्वयम्।</strong><br>
<strong>पद्मा पद्मातपत्रेण भेजे साम्राज्यदीक्षितम्॥५॥</strong></p>
<p>अत्र रघोस्तेजोविशेषेण स्वयं संनिहितया लक्ष्म्या छत्रधारणं कृतमित्युत्प्रेक्षते। पद्म।लक्ष्मीः। &lsquo;लक्ष्मीः पद्मालया पद्मा कमला श्रीर्हरिप्रिया&rsquo; इत्यमरः। सा स्वयमदृश्या किल। किलेति संभावनायाम्। सती छायामण्डललक्ष्येण कान्तिपुञ्जानुमेयेन। न तु स्वरूपते दृश्यैन।छायामण्डलमित्यनेनानातपज्ञानं लक्ष्यते। &lsquo;छाया सूर्यप्रिया कान्तिः प्रतिबिम्बमनातपः&rsquo; इत्युभयत्राप्यमरः। पद्मातपत्रेण पद्ममेवातपत्रं तेन कारणभूतेन साम्राज्यदीक्षितं साम्राज्ये साम्राज्यकर्मणि मण्डलाधिपत्ये दीक्षितमभिषिक्तं तं भेजे। अन्यथा कथमेतादृशी कान्तिसंपत्तिरिति भावः॥</p>
<p>संप्रति सरस्वती सांनिध्यमाह—</p>
<p><strong>परिकल्पितसांनिध्या काले काले च वन्दिषु॥</strong><br>
<strong>स्तुत्यं स्तुतिभिरर्थ्याभिरुपतस्थे सरस्वती॥६॥</strong></p>
<p>सरस्वती च काले काले सर्वेष्वपि योग्यकालेषु॥ &lsquo;नित्यवीप्सयोः&rsquo; इति वीप्सायां द्विर्वनम्॥ बन्दिषु परिकल्पितसांनिध्या कृतसंनिधाना सती स्तुत्यं स्तोत्रार्ह तं रघुम्॥ अर्थ्याभिरर्थादनपेताभिः॥ &lsquo;धर्मपथ्यर्थन्यायादनपेते&rsquo; इति यत्प्रत्ययः॥ स्तुतिभिः स्तोत्रैरुपतस्थे॥ देवता बुद्ध्या पूजितवतीत्यर्थः॥ देवतात्वं च &lsquo;ना विष्णुः पृथिवीपतिः&rsquo; इति वा लोकपालात्मकःवाद्वैत्यनुसंधेयम्॥ एवं च सति &lsquo;उपाद्देवपूजासंगतिकरणमित्रकरणपथिषु&rsquo; इति क्षते वक्तव्यादात्मनेपदं सिध्यति ॥</p>
<p><strong>मनुप्रभृतिभिर्मान्यैर्भुक्ता यद्यपि राजभिः॥</strong><br>
<strong>तथाप्यनन्यपूर्वेव तस्मिन्नासीद्वसुंधरा ॥७॥</strong></p>
<p>वसुंधरा मनुप्रभृतिभिर्मन्वादिभिर्मान्यैः पूज्यै राजभिर्भुक्ता यद्यपि॥ भुक्तैवेत्यर्थः॥</p>
<p>यद्यपीत्यवधारणे।&lsquo;अप्यर्थे यदिवार्थे स्यात्&rsquo; इति केशवः।तथापि तस्मिन्राज्ञि।अन्यः पूर्वो यस्याः सान्यपूर्वा॥ अन्यपूर्वा न भवतीत्यनन्यपूर्वा।अनन्योपभुक्तेवासीत्।तत्प्रथमपतिकेवानुरक्तवतीत्यर्थः ॥</p>
<p>अत कारणमाह—</p>
<p><strong>स हि सर्वस्य लोकस्य युक्तदण्डतया मनः॥</strong><br>
<strong>आददे नातिशीतोष्णो नभस्वानिव दक्षिणः ॥ ८ ॥</strong></p>
<p>हि यस्मात्कारणात्स रघुर्युक्तदण्डतया यथापराधदण्डतया सर्वस्य लोकस्य मन आददे जहार।क इव।अतिशीतोऽत्युष्णो वा न भवतीति नातिशीतोष्णः।नञर्थस्य नशब्दस्य सुप्सुपेति समासः।दक्षिणो दक्षिणदिग्भवो नभस्वान्वायुरिव॥ मलयानिल इवेत्यर्थः।युक्तदण्डतयेत्यत्र कामन्दकः—&lsquo;उद्वेजयति तीक्ष्णेन मृदुना परिभूयते॥ दण्डने नृपतिस्तस्माद्युक्तदण्डः प्रशस्यते ॥&rsquo; इति ॥</p>
<p><strong>मन्दोत्कण्ठाः कृतास्तेन गुणाधिकतया गुरौ॥</strong><br>
<strong>फलेन सहकारस्य पुष्पोद्गम इव प्रजाः ॥ ९ ॥</strong></p>
<p>तेन रघुणा प्रजा गुरौ दिलीपविषये।सहकारोऽतिसौरभभूतः।&lsquo;आम्रश्वतो रसालोऽसौ सहकारोऽतिसौरभः&rsquo; इत्यमरः॥ तस्य फलेन पुष्पोद्गमे पुष्पोदय इव ततोऽपि गुणाधिकतया हेतुना मन्दोत्कण्ठा अल्पौत्सुक्याः कृताः॥ गुणोत्तरश्चोत्तरो विषयः पूर्व विस्मारयतीति भावः॥</p>
<p><strong>नयविद्भिर्नवे राज्ञि सदसच्चोपदर्शितम्॥</strong><br>
<strong>पूर्व एवाभवत्पक्षस्तस्मिन्नाभवदुत्तरः ॥ १० ॥</strong></p>
<p>नयविद्भिर्नीतिशास्त्रज्ञैर्नवे तस्मिन्राज्ञि विषये॥ तमधिकृत्येत्यर्थः॥ सद्धर्मयुद्धादिकमसत्कूटयुद्धादिकं चोपदर्शितम्। तस्मिन्राज्ञि पूर्वः पक्ष एवाभवत्। संक्रान्त इत्यर्थः। उत्तरः पक्षो नाभवत्। न संक्रान्त इत्यर्थः। तत्र सदसतोर्मध्ये सदेवाभिमतं नासत्। तदुद्भावनं तु ज्ञानार्थमेवेत्यर्थः। पक्षः साधनयोग्यार्थः। &lsquo;पक्षः पार्श्वगरुत्साध्यसहायबलभित्तिषु&rsquo; पूर्व- इति केशवः॥</p>
<p><strong>पञ्चानामपि भूतानामुत्कर्षं पुपुषुर्गुणाः।</strong><br>
<strong>नवे तस्मिन्महीपाले सर्वं नवमिवाभवत्॥११॥</strong></p>
<p>पृथिव्यादीनां पञ्चानां भूतानामपि गुणा गन्धादय उत्कर्षमतिशयं पुपुषुः। अत्रोत्प्रेक्षते — तस्मिन्रघौ नाम नवे महीपाले सति सर्व वस्तुजातं नवमिवाभवत्। तदेव भूतजातमिदानीमपूर्वगुणयोगादपूर्वमिवाभवदिति भावः॥</p>
<p><strong>यथा प्रह्लादनाच्चन्द्रः प्रतापात्तपनो यथा।</strong><br>
<strong>तथैव सोऽभूदन्वर्थो राजा प्रकृतिरञ्जनात्॥१२॥</strong></p>
<p>यथा चन्दयतीत्याह्लादयतीति चन्द्र इन्दुः। चदिधातोरौणादिको रप्रत्ययः। प्रह्लादनादाह्रादकरणादन्वर्थोऽनुगतार्थनामकोऽभूत्। यथा च तपतीति तपनः सूर्यः। न-</p>
<p>न्द्यादित्वामनुप्रत्ययः। प्रतापात्संतापजननादन्वर्थः। तथैव स राजा प्रकृतिर अनादन्वर्थः सार्थ कराजशब्दोऽभूत्। यद्यपि राजशब्दो राजतेर्दीत्यर्थात्कनिन्प्रत्ययान्तो न तु रस्तथापि धातूनामनेकार्थत्वाद्रञ्जनाद्राजेत्युक्तं कविना॥</p>
<p><strong>कामं कर्णान्तविश्रान्ते विशाले तस्य लोचने।</strong><br>
<strong>चक्षुष्मत्ता तु शास्त्रेण सूक्ष्मकार्यार्थदर्शिना॥१३॥</strong></p>
<p>विशाले तस्य रघोर्लोचने कामं कर्णान्तयोर्विश्रान्ते कर्णप्रान्तगते। चक्षुष्मत्ता तु।चक्षुः फलं त्वित्यर्थः। सूक्ष्मान्कार्यार्थान्कर्तव्यार्थान्दर्शयति प्रकाशयतीति सूक्ष्मकार्यार्थान्क्रर्तव्यार्थान्दर्शयति। शिना शास्त्रेणैव। शास्त्रं दृष्टिर्विवेकिनामिति भावः॥</p>
<p><strong>लब्धप्रशमनस्वस्थमथैनं समुपस्थिता।</strong><br>
<strong>पार्थिवश्रीर्द्वितीयेव शरत्पङ्कजलक्षणा॥१४॥</strong></p>
<p>अथ लब्धस्य राज्यस्य प्रशमनेन परिपन्थिनामनुरञ्जनप्रतीकाराभ्यां स्थिरीकरणेन स्वस्थं समाहितचित्तमेनं रघु पङ्कजलक्षणा पद्मचिहा। श्रियोऽपि विशेषणमेतत्। शरत्। द्वितीया सौ पार्थिवश्री राजलक्ष्मीरिव। समुपस्थिता प्राप्ता। &lsquo;रक्षा पौरजनस्य देशनगरग्रामेषु गुप्तितथा योधानामपि संग्रहोऽपि तुलया मानव्यवस्थापनम्। साम्यं लिङ्गिषु दानवृत्तिकरणं त्यागः समानेऽर्चनं कार्याण्येव महीभुजां प्रशमनान्येतानि राज्ये नवे&rsquo;॥</p>
<p><strong>निर्वृष्टलघुभिर्मेधैर्मुक्तवर्त्मा सुदुःसहः।</strong><br>
<strong>प्रतापस्तस्य भानोश्च युगपद्व्यानशे दिशः॥१५॥</strong></p>
<p>निःशेषं वृष्टा निर्दृष्टाः। कर्तरि क्तः। अत एव लघवः। तैर्मेधैर्मुक्तवर्त्म त्यक्तमार्गः। अत एव सुदुःसहः। तस्य रघोर्भानोश्च प्रतापः पौरुषमातपश्च। &lsquo;प्रतापौ पौरुपात पौ&rsquo; इति यादवः। युगपद्दिशो व्यानशे व्याप॥</p>
<p><strong>वार्षिकं संजहारेन्द्रो धनुर्जैत्रं रघुर्दधौ।</strong><br>
<strong>प्रजार्थसाधने तौ हि पर्यायोद्यतकार्मुकौ॥१६॥</strong></p>
<p>इन्द्रः। वर्षासु भवं वार्षिकम्। वर्षानिमित्तमित्यर्थः। &lsquo;वर्षाभ्यष्टक्&rsquo; इति ठक्प्रत्ययः। धनुः संजहार। रघुजैत्रं जयशीलम्। जेतृशब्दात्तन्नन्तात् &lsquo;प्रज्ञादिभ्यश्च&rsquo; इति स्वार्थेऽण्त्ययः। धनुर्दधौ। हि यस्मात्ताविन्द्ररघू प्रजानामर्थस्य प्रयोजनस्य वृष्टिविजयलक्षणस्य साधनविषये पर्यायेणोद्यते कार्मुके याभ्यां तो पर्यायोद्यतकार्मुकौ। &lsquo;पर्यायोद्यमविश्रमी&rsquo; इति पाठान्तरे पर्यायेणोद्यमो विश्रमश्च ययोस्ती पर्यायोद्यमविश्रमौ। द्वयोः पर्यायकरणादक्लेश इति भावः॥</p>
<p><strong>पुण्डरीकातपत्रस्तं विकसत्काराचामरः।</strong><br>
<strong>ऋतुर्विडम्बयामास न पुनः प्राप तच्छ्रियम्॥१७॥</strong></p>
<p>पुण्डरीकं सिताम्भोजमेवातपत्रं यस्य स तथोक्तः। विकसन्ति काशानि काशाख्यतृणकुसुमान्येव चामराणि यस्य स तथोक्तः। ऋतुः शरदृतुः पुण्डरीकनिभातपत्रं काशनि-</p>
<p>भचामरं तं रघु विडम्बयामासानुचकार। तस्य रघोः श्रियं पुनः शोभां तु न प्राप। &lsquo;शोभासंपत्तिपद्मासु लक्ष्मीः श्रीरिव दृश्यते&rsquo; इति शाश्वतः॥</p>
<p><strong>प्रसादसुमुखे तस्मिंश्चन्द्रे च विशदप्रभे।</strong><br>
<strong>तदा चक्षुष्मतां प्रीतिरासीत्समरसा द्वयोः॥१८॥</strong></p>
<p>प्रसादेन सुमुखे तस्मिन्रघौ विशदप्रभे निर्मलकान्तौ चन्द्रे च द्वयोर्विषये तदा चक्षुष्मतां प्रीतिरनुरागः समरसा समस्वादा। तुल्यभोगेति यावत्। &lsquo;रसो गन्धे रसः स्वादे&rsquo; इति विश्वः। आसीत्॥</p>
<p><strong>हंसश्रेणीषु तारासु कुमुद्वत्सु च वारिषु।</strong><br>
<strong>विभूतयस्तदीयानां पर्यस्ता यशसामिव॥१९॥</strong></p>
<p>हंसानां श्रेणीषु पक्षिषु। तारासु नक्षत्रेषु। कुमुदानि येषु सन्तीति कुमुद्वन्ति। कुमु- वृक्ष द्वान्कुमुदप्रायः&rsquo; इत्यमरः। ‘कुमुदनडवेतसेभ्यो द्वतुप्। तेषु। कुमुदप्रायेष्वित्यर्थः। वारिषु स्त च तदीयानां रघुसंबन्धिनां यशसां विभूतयः संपदः पर्यस्ता इव प्रसारिताः किम्। इत्युत्प्रेक्षा। अन्यथा कथमेषां धवलिमेति भावः॥</p>
<p><strong>इक्षुच्छायनिषादिन्यस्तस्य गोप्तुर्गुणोदयम्।</strong><br>
<strong>आकुमारकथोद्धातं शालिगोप्यो जगुर्यशः॥२०॥</strong></p>
<p>इक्षूणां छायेक्षुच्छायम्। &lsquo;छाया बाहुल्ये&rsquo; इति नपुंसकत्वम्। तत्र निषण्णा इक्षुच्छायनिषादिन्यः। &lsquo;इक्षुच्छायानिषादिन्यः&rsquo; इति स्त्रीलिङ्गपाठ इक्षोश्छायेति विग्रहः। अन्यथा बहुत्वे नपुंसकत्वप्रसङ्गात्। शालीन्गोपायन्ति रक्षन्तीति शालिगोप्यः सस्यपालिकाः स्त्रियः। &lsquo;कर्मण्यण्&rsquo;। टिड्डाणञ्–&rsquo; इत्यादिना ङीप्। गोप्तूरक्षकस्य तस्य रघोः। गुणेभ्य उदयो यस्य तद्गुणोदयं गुणोत्पन्नमाकुमारं कुमारादारभ्य कथोद्घातः कथारम्भो यस्य तत्। कुमारैरपि स्तयमानमित्यर्थः। यशो जगुर्गायन्ति स्म। अथवा कुमारस्य सतो रघोर्याः कथा इन्द्रविजयादयस्तत आरभ्याकुमारकथम्। तत्राप्यभिविधावव्ययीभावः। आकुमारकथमुद्वातो यस्मिन्कर्मणि। गानक्रियाविशेषणमेतत्। &lsquo;स्यादभ्यादानमुद्धात आरम्भः&rsquo; इत्यमरः।&lsquo;आकुमारकथोद्भूतम्&rsquo; इति पाठे कुमारस्य सतस्तस्य कथाभिश्चरितैरुद्भूतं यद्यशस्तद्यश आरभ्य यशो जगुरिति व्याख्येयम्॥</p>
<p><strong>प्रससादोदयादम्भः कुम्भयोनेर्महौजसः।</strong><br>
<strong>रघोरभिभवाशङ्कि चुक्षुभे द्विषतां मनः॥२१॥</strong></p>
<p>महौजसः कुम्भयोनेरगस्त्यस्य। &lsquo;अगस्त्यः कुम्भसंभवः&rsquo; इत्यमरः। उदयादम्भः प्रससाद प्रसन्नं बभूव। महौजसो रघोरुदयादभिभवाशङ्कि द्विषतां मनथुक्षुभे कालुष्यं प्राप। &lsquo;अगस्त्योदये जलानि प्रसीदन्ति&rsquo; इत्यागमः॥</p>
<p><strong>मदोदग्राः ककुद्मन्तः सरितां कूलमुद्रुजाः।</strong><br>
<strong>लीलाखेलमनुप्रापुर्महोक्षास्तस्य विक्रमम्॥ २२।</strong></p>
<p>मदोदग्रा मदोद्धताः। ककुदेषामस्तीति ककुद्मन्तः। महाककुद इत्यर्थः। यवादित्वा-</p>
<p>न्मकारस्य वत्वाभावः। सरितां कूलान्युद्रुजन्तीति कूलमुदुजाः। &lsquo;उदि कूले रुजिवहोः&rsquo; इति खश्प्रत्ययः। ‘अरुर्द्विष—&rsquo; इत्यादिना मुमागमः। महान्त उक्षाणो महोक्षाः। &lsquo;अचतुर-&rsquo; इत्यादिना निपातनादकारान्तः। लीलाखेलं विलाससुभगं तस्य रघोरुत्साहवतो इति वपुष्मतः परभ अकस्य विक्रमं शौर्यमनुप्रापुरनुचक्रुः॥</p>
<p><strong>प्रसवैः सप्तपर्णानां मदगन्धिभिराहताः।</strong><br>
<strong>असूययेव तन्नागाः सप्तधैव प्रसुस्रुवुः॥२३॥</strong></p>
<p>मदस्यैव गन्धो येषां तैर्मदगन्धिभिः। &lsquo;उपमानाच्च&rsquo; इतीकारः समासान्तः। सप्तपर्णानां वृक्षविशेषाणाम्। &lsquo;सप्तपर्णो विशालत्वक्शारदो विषमच्छदः&rsquo; इत्यमरः। प्रसवैः पुष्पैराहतास्तस्य रघोर्नागा गजाः। &lsquo;गजेऽपि नागमातङ्गौ&rsquo; इत्यमरः। असूययेवाहतिनिमित्तया स्पर्भयेव सप्तधैव प्रसुस्रुवुर्मदं ववृषुः। प्रतिगजगन्धाभिमानादिति भावः। &lsquo;करात्कटाभ्यां मेट्राच्च नेत्राभ्यां च मदस्रुतिः&rsquo; इति पालकाव्ये। करान्नासारन्ध्राभ्यामित्यर्थः॥</p>
<p><strong>सरितः कुर्वती गाधाः पथश्चाश्यानकर्दमान्।</strong><br>
<strong>यात्रायै चोदयामास तं शक्तेः प्रथमं शरत्॥२४॥</strong></p>
<p>सरितो गाधाः सुप्रतराः कुर्वती। पथो मार्गांश्चाश्यानकर्दमाञ्शुष्कपङ्कान्कुर्वती। &lsquo;संयोगादेरातो धातोर्यण्वतः&rsquo; इति श्यतेर्निष्ठातस्य नत्वम्। शरच्छरदृतुस्तं रघु शक्तेरुत्साहशक्तेः प्रथमं प्राग्यात्रायै दण्डयात्रायै चोदयामास प्रेरयामास। प्रभावमन्त्रशक्तिसंपन्नस्य शरत्स्वयमुत्साहमुत्पादयामासेत्यर्थः॥</p>
<p><strong>तस्मै सम्यग्घुतो वह्निर्वाजिनीराजनाविधौ।</strong><br>
<strong>प्रदक्षिणाचिर्व्याजेन हस्तेनेव जयं ददौ॥२५॥</strong></p>
<p>वाजिनामश्वानां नीराजनाविधौ नीराजनाख्ये शान्तिकर्मणि सम्यग्विधिवद्धुतो होमसमिद्धो वह्निः। प्रगता दक्षिणं प्रदक्षिणम्। तिष्ठनुप्रभृतित्वादव्ययीभावः। प्रदक्षिणं याचिज्र्वालातस्या व्याजेन हस्तेनेव तस्मै जयं ददौ। उक्तमाहवयात्रायाम् — &lsquo;इद्धः प्रदक्षिणगतो हुतभुनृपस्य धात्रीं समुद्ररशनां वशगां करोति&rsquo; इति। वाजिग्रहणं गजादीनामप्युपलक्षणं तेषामपि नीराजनाविधानात्॥</p>
<p><strong>स गुप्तमूलप्रत्यन्तः शुद्धपाणिरयान्वितः।</strong><br>
<strong>षड्विधं बलमादाय प्रतस्थे दिग्जिगीषया॥२६॥</strong></p>
<p>गुप्तौ मूलं स्वनिवासस्थानं प्रत्यन्तः प्रान्तदुर्गे च येन स गुप्तमूलप्रत्यन्तः। शुद्धपाणिरुद्धृतपृष्ठशत्रुः सेनया रक्षितपृष्ठदेशो वा। अयान्वितः शुभदैवान्वितः। &lsquo;अयः शुभावहो विधिः&rsquo; इत्यमरः। स रघुः षड्विधं मौलभृत्यादिरूपं बलं सैन्यम्। &lsquo;मौलं भृत्यः सुहृच्छ्रेणी द्विषदाटविकं बलम्&rsquo; इति कोशः। आदाय दिशां जिगीषया जेतुमिच्छया प्रतस्थे चचाल॥</p>
<p><strong>अवाकिरन्वयोवृद्धास्तं लाजैः पौरयोषितः।</strong><br>
<strong>पृषतैर्मन्दरोद्भूतैः क्षीरोर्मय इवाच्युतम्॥२७॥</strong></p>
<p>वयोवृद्धाः पौरयोषितस्तं रघुं प्रयान्तं लाजैराचारलाजैः। मन्दरोद्धृतैः पृषतैर्विन्दुभिः क्षीरोर्मयः क्षीरसमुद्रोर्मयोऽच्युतं विष्णुमिव। अवाकिरन्पर्यक्षिपन्॥</p>
<p><strong>स ययौ प्रथमं प्राचीं तुल्यः प्राचीनवर्हिषा।</strong><br>
<strong>अहिताननिलोद्भूतैस्तर्जयन्निव केतुभिः॥२८॥</strong></p>
<p>प्राचीनवर्हिर्नाम कश्चिन्महाराज इति केचित्। प्राचीनवर्हिरिन्द्रः। &lsquo;पर्जन्यो मघवा वृषा हरिहयः प्राचीनवर्हिस्तथा&rsquo; इतीन्द्रपर्यायेषु हलायुधाभिधानात्। तेन तुल्यः स रघुः। अनिलेनानुकूलवातेनोद्धूतैः केतुभिर्ध्वजैरहितान्रिपूंस्तर्जयन्निव भर्त्सयन्निव। तर्जिभत्स्यौर नुदात्तेत्त्वेऽपि चक्षिङो ङित्करणेनानुदात्तेत्त्वनिमित्तस्यात्मनेपदस्यानित्यत्वज्ञापनात्परस्मैपदः<br>
मिति वामनः। प्रथमं प्राचीं दिशं ययौ॥</p>
<p><strong>रजोभिः स्यन्दनोद्भूतैर्गजैश्च घनसंनिभैः।</strong><br>
<strong>भ्रुवस्तलमिव व्योम कुर्वन्व्योमेव भूतलम्॥२९॥</strong></p>
<p>किं कुर्वन्। स्यन्दनोद्भूतै रजोभिर्धनसंनिभैर्वर्णतः क्रियातः परिमाणतश्च मेघतुल्यैर्गजै श्व यथाक्रमं व्योमाकाशं भुवस्तलमिव भूतलं च व्योमेव कुर्वन्। यथाविति पूर्वेण संबन्धः।</p>
<p><strong>प्रतापोऽग्रे ततः शब्दः परागस्तदनन्तरम्।</strong><br>
<strong>ययौपश्चाद्रथादीति चतुःस्कन्धेव सा चमूः॥३०॥</strong></p>
<p>अग्रे प्रतापस्तेजोविशेषः। स प्रभावः प्रतापथ यत्तेजः कोशदण्डजम्&rsquo; इत्यमरः। ततः शब्दः सेनाकलकलः। तदनन्तरं परागो धूलिः। &lsquo;परागः पुष्परजसि धूलिस्नानीययोरपि&rsquo; इति विश्वः। पश्चाद्रथादि रथाश्वादिकं चतुरङ्गबलम्। &lsquo;स्थानीकम्&rsquo; इति पाठ इतिशब्दाध्याहारेण योज्यम्। इतीत्थं चतुःस्कन्धेव चतर्व्यूहेव। &lsquo;स्कन्धः प्रकाण्डे कार्याशे विज्ञानादिषु पञ्चसु। नृपे समूहे व्यूहे च&rsquo; इति हैमः। सा चमूर्ययौ॥</p>
<p><strong>मरुपृष्ठान्युदम्भांसि नाव्याः सुमतरा नदीः।</strong><br>
<strong>विपिनानि प्रकाशानि शक्तिमत्त्वाच्चकार सः॥३१॥</strong></p>
<p>स रघुः शक्तिमत्त्वात्समर्थत्वान्मरुपृष्ठानि निर्जलस्थानानि। &lsquo;समानौ मरुधन्वानौं&rsquo; इत्यमरः। उदम्भांस्युद्भूतजलानि चकार। नाव्या नौभिस्तार्या नदीः। &lsquo;नाव्यं त्रिलिङ्गं नौतायेँ’ इत्यमरः। ‘नौवयोधर्मविषमूल-&rsquo; इत्यादिना यत्प्रत्ययः। सुप्रतराः सुखेन तार्याचकार। विपिनान्यरण्यानि। &lsquo;अटव्यरण्यं विधिनम्&rsquo; इत्यमरः। प्रकाशानि निर्वृक्षाणि चकार। शत्युत्कर्षात्तस्यागम्यं किमपि नासीदिति भावः॥</p>
<p><strong>स सेनां महतीं कर्षन्पूर्वसागरगामिनीम्।</strong><br>
<strong>वभौ हरजटाभ्रष्टां गङ्गामिव भगीरथः॥३२॥</strong></p>
<p>महतीं सेनां पूर्वसागरगामिनीं कर्षन्स रघुः। हरस्य जटाभ्यो भ्रष्टां गङ्गां कर्षन्। सापि पूर्वसागरगामिनी। भगीरथ इव। बभौ। भगीरथो नाम कश्चित्कपिलदग्धानां सागराणांनप्ता तत्पावनाय हरकिरीटाद्गङ्गां प्रवर्तयिता राजा। यत्संबन्धाद्गङ्गा च भागीरथीति गीयते॥</p>
<p><strong>त्याजितैः फलमुत्खातैर्भग्नैश्चबहुधा नृपैः।</strong><br>
<strong>तस्यासीदुल्बणो मार्गः पादपैरिव दन्तिनः॥३३॥</strong></p>
<p>&lsquo;फलं फले धने बीजे निष्पत्तौ भोगलाभयोः&rsquo; इति केशवः। फलं लाभम्। वृक्षपक्षे प्रसवं च। त्याजितैः। त्यजेर्ण्यन्ताद्द्रिकर्मकादप्रधाने कर्मणि क्तः। उत्खातैः स्वपदाच्चावितैः। अन्यत्रोत्साटितैः। बहुधा भग्नै रणे जितैः। अन्यत्र छिन्नैः। नृपैः। पादपैर्दन्तिनो गजस्येव। तस्य रघोर्मार्ग उल्बणः प्रकाश आसीत्। &lsquo;प्रकाशं प्रकटं स्पष्टमुल्बणं विशदं स्फुटमू&rsquo; इति यादवः॥</p>
<p><strong>पौरस्त्यानेवमाक्रामस्तांस्ताण्जनपदाञ्जयी।</strong><br>
<strong>प्राप तालीवनश्याममुपकण्ठं महोदधेः॥३४॥</strong></p>
<p>जयी जयनशीलः। &lsquo;जिदृक्षिविश्री&rsquo; इत्यादिनेनिप्रत्ययः। स रघुरेवम्। पुरो भवान्पौरस्त्यान्प्राच्यान्। &lsquo;दक्षिणापश्चात्पुरसस्त्यक्&rsquo; इति त्यक्प्रत्ययः। तांस्तान्। सर्वानित्यर्थः।वीप्सायां द्विरुक्तिः। जनपदान्देशानाक्रामंस्तालीवनैः श्यामं महोदधेरुपकण्ठमन्तिकं प्राप॥</p>
<p><strong>अनम्राणां समुद्धर्तुस्तस्मात्सिन्धुरयादिव।</strong><br>
<strong>आत्मा संरक्षितः सुह्मैर्वृत्तिमाश्रित्य वैतसीम्॥३५॥</strong></p>
<p>अनम्राणाम्। कर्मणि षष्ठी। समुद्धर्तुरुन्मूलयितुस्तस्माद्रघोः सकाशात्। &lsquo;भीत्रार्थानां भयहेतुः&rsquo; इत्यपादानत्वात्यञ्चमी। सिन्धुरया नदीवेगादिव सुभैः सुह्मदेशीयैः। सुह्मादयः अखैरा शब्दा जनपदवचनाः क्षत्रियमाचक्षते। वैतसीं वेतसः संबन्धिनीं वृत्तिम्। प्रणतिमित्यर्थः।आश्रित्य। आत्मा संरक्षितः। अत्र कौटिल्यः—&lsquo;बलीयसाभियुक्तो दुर्बलः सर्वत्रानुप्रणतो वेतसधर्ममातिष्ठेत्&rsquo; इति॥</p>
<p><strong>वङ्गानुत्खाय तरसा नेता नौसाधनोद्यतान्।</strong><br>
<strong>निचखान जयस्तम्भान्गङ्गास्रोतोन्तरेषु सः॥३६॥</strong></p>
<p>नेता नायकः स रघुर्नौभिः साधनैरुद्यतान्संनद्धान्वङ्गान्राज्ञस्तरसा बलेन। &lsquo;तरसी बलरहसी&rsquo; इति यादवः। उत्खायोन्मूल्य गङ्गायाः स्रोतसां प्रवाहाणामन्तरेषु द्वीपेषु जयस्तम्भान्निचखान। स्थापितवानित्यर्थः॥</p>
<p><strong>आपादपद्मप्रणताः कलमा इव ते रघुम्।</strong><br>
<strong>फलैः संवर्धयामासुरुत्खातप्रतिरोपिताः॥३७॥</strong></p>
<p>आपादपद्ममद्धिपद्मपर्यन्तं प्रणताः। अत एवोत्खाताः पूर्वमुद्धृता अपि प्रतिरोपिताःपश्चात्स्थापितास्ते वङ्गाः। कलमा इव शालिविशेषा इव। &lsquo;शालयः कलमाद्याश्च षष्टिकाद्याश्च पुंस्यमी&rsquo; इत्यमरः। तेऽप्यापादपद्मं पादपद्ममूलपर्यन्तं प्रणताः। &lsquo;पादो बुध्ने तुरीयांशशैलप्रत्यन्तपर्वताः&rsquo; इति विश्वः। उत्खातप्रतिरोपिताश्च। रघु फलैर्धनैः। अन्यत्र सस्यैः।<br>
संवर्धयामासुः। &lsquo;फलं फले धने बीजे निष्पत्तौ भोगलाभयोः। सस्ये&rsquo; इति केशवः॥</p>
<p><strong>स तीर्त्वा कपिशां सैन्यैर्वद्धद्विरदसेतुभिः।</strong><br>
<strong>उत्कलादर्शितपथः कलिङ्गाभिमुखा ययौ॥३८॥</strong></p>
<p>स रघुर्बद्धा द्विरदा एव सेतवो यैस्तैः सैन्यैः कपिशां नाम नदीं तीर्त्वा। &lsquo;करभाम्&rsquo; इति केचित्पठन्ति। उत्कलै राजभिरादर्शितपथः संदर्शितमार्गः सन्। कलिङ्गाभिमुखो ययौ॥</p>
<p><strong>स प्रतापं महेन्द्रस्य मूर्ध्नि तीक्ष्णं न्यवेशयत्।</strong><br>
<strong>अङ्कुशं द्विरदस्येव यन्ता गम्भीरवेदिनः॥३९॥</strong></p>
<p>स रघुर्महेन्द्रस्य कुलपर्वतविशेषस्य। &lsquo;महेन्द्रो मलयः सह्यः शक्तिमानृक्षपर्वतः। विन्ध्यश्च पारियात्रश्च सप्तैते कुलपर्वताः॥&rsquo; इति विष्णुपुराणात्। मूर्ध्नि तीक्ष्णं दुःसहं प्रतापम्। यन्ता सारथिर्गम्भीरवेदिनो द्विरदस्य गजविशेषस्य मूर्ध्नि तीक्ष्णं निशितमङ्कुशमिव। न्यवेशयन्निक्षि तवान्। &lsquo;लग्भेदाच्छोणितस्त्रावान्मांसस्य कथनादपि। आत्मानं यो न जानाति स स्यागम्भीरवेदिता॥&rsquo; इति राजपुत्रीये। &lsquo;चिरकालेन यो वेत्ति शिक्षां परिचितामपि। गम्भीरवेदी विज्ञेयः स गजो गजवेदिभिः॥&rsquo; इति मृगचर्मीये॥</p>
<p><strong>प्रतिजग्राह कालिङ्गस्तमस्रैर्गजसाधनः।</strong><br>
<strong>पक्षच्छेदोद्यतं शक्रं शिलावर्षीव पर्वतः॥४०॥</strong></p>
<p>गजसाधनः सन्कालिङ्गः कलिङ्गानां राजा। &lsquo;मगधकलिङ्ग-&rsquo; इत्यादिनाण्प्रत्ययः।अस्त्रैरायुधैस्तं रघुम्। पक्षाणां भेद उद्यतमुक्तं शक्रं शिलावर्षी पर्वत इव। प्रतिजग्राह प्रत्यभियुक्तवान्॥</p>
<p><strong>द्विषां विषह्यकाकुत्स्थस्तत्र नाराचदुर्दिनम्।</strong><br>
<strong>सन्मङ्गलस्नात इव प्रतिपेदे जयश्रियम्॥४१॥</strong></p>
<p>काकुत्स्थो रघुस्तत्र महेन्द्रादौ द्विषां नाराचदुर्दिनं नाराचानां वाणविशेषाणां दुर्दिनम्। लक्षणया वर्षमुच्यते। विषह्यसहित्वा सद्यथाशास्त्मङ्गलनात इव विजयमङ्गलार्थमभिषिक्त इव। जयश्रियं प्रतिपेदे प्राप। यत्तु सर्वोषधित्नानं तन्माङ्गल्यमुदीरितम्&rsquo; इति यादवः॥</p>
<p><strong>ताम्बूलीनां दलैस्तत्र रचितापानभूमयः।</strong><br>
<strong>नारिकेलासवं योधाः शात्रवं च पपुर्यशः॥४२॥</strong></p>
<p>तत्र महेन्द्राद्रौ। युध्यन्त इति योधाः। पचाद्यच्। रचिताः कल्पिता आपानभूमयः पानयोग्यप्रदेशा यैस्ते तथोक्ताः सन्तो नारिकेलासवं नारिकेलमद्यं ताम्बूलीनां नागवल्लीनां दलैः पपुः। तत्र विजहुरित्यर्थः। शात्रवं यशश्च पपुः। जहुरित्यर्थः॥</p>
<p><strong>गृहीतप्रतिमुक्तस्य स धर्मविजयी नृपः।</strong><br>
<strong>श्रियं महेन्द्रनाथस्य जहार न तु मेदिनीम्॥४३॥</strong></p>
<p>धर्मविजयी धर्मार्थ विजयशीलः स नृपो रघुः। गृहीतश्चासौ प्रतिमुक्तश्च गृहीतप्रतिमुक्तः। तस्य महेन्द्रनाथस्य कालिङ्गस्य श्रियं जहार। धर्मार्थमिति भावः। मेदिनीं तु न जहार। शरणागतवात्सल्यादिति भावः॥</p>
<p><strong>ततो वेलातटेनैव फलवत्पूगमालिना।</strong><br>
<strong>अगस्त्या चरितामाशामनाशास्यजयो ययौ॥४४॥</strong></p>
<p>ततः प्राचीविजयानन्तरं फलवत्पूगमालिना फलितक्रमुकश्रेणीमता। व्रीह्यादित्वादिनिप्रत्ययः। वेलायाः समुद्रकुलस्य तटेनोपान्तेनैवागस्त्येनाचरितामाशां दक्षिणां दिशमनाशास्यजयः। अयलसिद्धत्वादप्रार्थनीयजयः सन्। ययौ। &rsquo; अगस्त्यो दक्षिणामाशामाश्रित्य वनभसि स्थितः। वरुणस्यात्मजो योगी विन्ध्यवातापिमर्दनः॥&rsquo; इति ब्रह्मपुराणे॥</p>
<p><strong>स सैन्यपरिभोगेण गजदानसुगन्धिना।</strong><br>
<strong>कावेरीं सरितां पत्युः शङ्कनीयामिवाकरोत्॥४५॥</strong></p>
<p>स रघुः। गजानां दानेन मदेन सुगन्धिना सुरभिगन्धिना। ‘गन्धस्य—&rsquo; इत्यादिनेकारादेशःसमासान्तः। यद्यपि गन्धस्येत्वे तदेकान्तग्रहणं कर्तव्यमिति नैसर्गिकगन्धविवक्षायामेवेकारादेशः। तथापि निरङ्कुशाः कवयः। तथा माघकाव्ये— &lsquo;ववुरयुक्छदगुच्छसुगन्धयः सततगास्ततगानगिरोऽलिभिः&rsquo; (६।५०)। नैषधे च — &lsquo;अपां हि तृप्ताय न वारिधारा स्वादुः सुगन्धिःस्वदते तुषारा&rsquo; (३।९३) इति। न कर्मधारयान्मत्वर्थीय इति निषेधादिनिप्रत्ययपक्षोऽपि जघन्य एव। सेनायां समवेताः सैन्याः। &lsquo;सेनायां समवेता ये सैन्यास्ते सैनिकाश्च ते&rsquo; इत्यमरः। &lsquo;सेनायां वा&rsquo; इति ण्यप्रत्ययः। तेषां परिभोगेन कावेरी नाम सरितंसरितां पत्युः समुद्रस्य शङ्कनीयां न विश्वसनीयामिवाकरोत्। संभोगलिङ्गदर्शनाद्भर्तुरविश्वासो भवतीति भावः॥</p>
<p><strong>वलैरध्युषितास्तस्य विजिगीषोर्गताध्वनः।</strong><br>
<strong>मारीचोद्धान्तहारीता मलयाद्रेरुपत्यकाः॥४६॥</strong></p>
<p>विजिगीषोर्विजेतुमिच्छोर्गताध्वनस्तस्य रघोर्बलैः सैन्यैः। &lsquo;बलं शक्तिर्बलं सैन्यम्&rsquo; इति यादवः। मारीचेषु मरीचवनेषूद्धान्ताः परिभ्रान्ता हारीताः पक्षिविशेषा यासु ताः। तेषां विशेषा हारीतो मद्नुःकारण्डवः प्लवः&rsquo; इत्यमरः। मलयादेरुपत्यका आसन्नभूमयः। &lsquo;उपत्यकाद्रेरासन्ना भूमिरूर्ध्वमधित्यका&rsquo; इत्यमरः। &lsquo;उपाधिभ्यां त्यकन्—&rsquo; इत्यादिना त्यकन्प्रत्ययः। अध्युषिताः। उपत्यकासूषितमित्यर्थः। &lsquo;उपान्वध्याङ्कसः&rsquo; इति कर्मत्वम्॥</p>
<p><strong>ससञ्जरश्वक्षुण्णानामेलानामुत्पतिष्णवः।</strong><br>
<strong>तुल्यगन्धिषु मत्तेभकटेषु फलरेणवः॥४७॥</strong></p>
<p>अश्वैः क्षुण्णानामेलानामेलालतानामुत्पतिष्णव उत्पतनशीलाः। &lsquo;अलंकृञ्—&rsquo; इत्यादिनेष्णुच्प्रत्ययः। फलरेणवः फलरजांसि तुल्यगन्धिषु समानगन्धिषु। सर्वधनीतिवदिन्नन्तो बहुव्रीहिः। मत्तेभानां कटेषु ससञ्जः सक्ताः। &lsquo;गजगण्डे कटीकटौ&rsquo; इति कोषः॥</p>
<p><strong>भोगिवेष्टनमार्गेषु चन्दनानां समर्पितम्।</strong><br>
<strong>नास्रसत्करिणां ग्रैवं त्रिपदीछेदिनामपि॥४८॥</strong></p>
<p>चन्दनानां चन्दनद्रुमाणां भोगिवेष्टनमार्गेषु सर्पवेष्टनान्निन्नेषु समर्पितं सञ्जितं त्रिपदीछेदिनां पादशृङ्खलच्छेदकानामपि। &lsquo;त्रिपदी पादबन्धनम्&rsquo; इति यादवः। करिणाम्। ग्रीवासु भवं ग्रैवं कण्ठबन्धनम्। &lsquo;ग्रीवाभ्योऽण्च&rsquo; इत्यण्प्रत्ययः। नास्रसन्न स्रस्तमभूत्। लुङि&rsquo; इति परस्मैपदे पुषादित्वादङ्। &lsquo;अनिदिताम् —&rsquo; इति नकारलोपः॥</p>
<p><strong>दिशि मन्दायते तेजो दक्षिणस्यां रवेरपि।</strong><br>
<strong>तस्यामेव रघोः पाण्ड्याः प्रतापं न विषेहिरे॥४९॥</strong></p>
<p>दक्षिणस्यां दिशि रवेरपि तेजो मन्दायते मन्दं भवति। लोहितादित्वाक्यष्प्रत्ययः। &lsquo;वाक्यषः&rsquo; इत्यात्मनेपदम्। दक्षिणायने तेजोमान्द्यादिति भावः। तस्यामेव दिशि पाण्ड्याः। पाण्डूनां जनपदानां राजानः पाण्ड्याः। पाण्डोर्व्यण्वक्तव्यः। रघोः प्रतापं न विषेहिरे न सोडवन्तः। सूर्यविजयिनोऽपि विजितवानिति नायकस्य महानुत्कर्षो गम्यते॥</p>
<p><strong>ताम्रपर्णीसमेतस्य मुक्तासारं महोदधेः।</strong><br>
<strong>ते निपत्य ददुस्तस्मै यशः खमिव संचितम्॥५०॥</strong></p>
<p>ते पाण्ड्यास्ताम्रपर्ण्या नद्या समेतस्य संगतस्य महोदधेः संबन्धि संचितं मुक्तासारंमौक्तिकवरम्। &lsquo;सारो बले स्थिरांशे च न्याय्ये क्लीबं वरे त्रिषु&rsquo; इत्यमरः। स्वं स्वकीयंसंचितं यश इव। तस्मै रघवे निपत्य प्रणिपत्य ददुः। यशसः शुभ्रत्वादौपम्यम्। ताम्रपर्णीसंगमे मौक्तिकोत्पत्तिरिति प्रसिद्धम्॥</p>
<p><strong>स निर्विश्य यथाकामं तटेष्वालीनचन्दनौ।</strong><br>
<strong>स्तनाविव दिशस्तस्याः शैलौ मलयदर्दुरौ॥५१॥</strong><br>
<strong>असह्यविक्रमः सह्यं दूरान्मुक्तमुदन्वता।</strong><br>
<strong>नितम्बमिव मेदिन्याः स्रस्तांशुकमलङ्घयत्॥५२॥</strong></p>
<p>युग्ममेतत्। असह्यविक्रमः स रघुस्तटेषु सानुष्वालीनचन्दनौ व्याप्तचन्दनद्रुमौ। &lsquo;गन्धप्रसारो मलयजो भद्रश्रीश्वन्दनोऽस्त्रियाम्&rsquo; इत्यमरः। स्तनपक्षे प्रान्तेषु व्याप्तचन्दनानुलेपौ।तस्या दक्षिणस्या दिशः स्तनाविव स्थितौ मलयदर्दुरौ नाम शैलौ यथाकामं यथेच्छं निर्विश्योपभुज्य। &lsquo;निर्देशो भृतिभोगयोः&rsquo; इत्यमरः। उदकान्यस्य सन्तीत्युदन्वानुदधिः। &lsquo;उदन्वानुदधौ च&rsquo; इति निपातः। उदन्वता दूरान्मुक्तं दूरतस्त्यक्तम्। &lsquo;स्तोकान्तिकदूरार्थकृच्छ्राणि क्तेन&rsquo; इति समासः। &lsquo;पञ्चम्याः स्तोकादिभ्यः&rsquo; इत्यलुक्। सस्तांशुकं मेदिन्या नितम्बमिव स्थितं सह्यं सह्याद्रिमलङ्घयत्प्राप्तोऽतिक्रान्तो वा॥</p>
<p>संप्रति प्रतीचीं दिशमभिययावित्याह—</p>
<p><strong>तस्यानीकैर्विसर्पद्भिरपरान्तजयोद्यतैः।</strong><br>
<strong>रामास्त्रोत्सारितोऽप्यासीत्सह्यलग्न इवार्णवः॥५३॥</strong></p>
<p>अपरान्तानां पाश्चात्यानां जय उद्यतैरुद्युक्तैः। &lsquo;अपरान्तास्तु पाश्चात्यास्ते च सूर्यरिकारवःइति यादवः।विसर्पद्भिर्गच्छद्भिस्तस्य रघोरनीकैः सैन्यैः। ‘अनीकं तु रणे सैन्ये&rsquo; इति विश्वः। अर्णवो रामस्य जामदग्यस्यास्त्रैरुत्सारितः परिसारितोऽपि सह्यलग्न इवासीत्। सैन्यं द्वितीयोऽर्णव इवादृश्यतेति भावः॥</p>
<p><strong>भयोत्सृष्टविभूषाणां तेन केरलयोषिताम्।</strong><br>
<strong>अलकेषु चमूरेणुश्चूर्णप्रतिनिधीकृतः॥५४॥</strong></p>
<p>तेन रघुणा भयेनोत्सृष्टविभूषाणां परिहृतभूषणानां केरलयोषितां केरलाङ्गनानामलकेषु चमूरेणुः सेनारजचूर्णस्य कुङ्कुमादिरजसः प्रतिनिधीकृतः। एतेन योषितां पलायनं चमूनां च तदनुधावनं ध्वन्यते॥</p>
<p><strong>मुरलामारुतोद्धूतमगमत्कैतकं रजः।</strong><br>
<strong>तद्योधवारवाणानामयत्नपटवासताम्॥५५॥</strong></p>
<p>मुरला नाम केरलदेशेषु काचिन्नदी। &lsquo;मुरवीमारुतोद्भूतम्&rsquo; इति केचित्पठन्ति। तस्या मारुतेनोद्भूतमुत्थापितं कैतकं केतकीसंबन्धि रजस्तद्योधवारवाणानां रघुभटकञ्जकानाम्। कण्चुको वारवाणोऽस्त्री&rsquo; इत्यमरः अयलपटवासतामयत्नसिद्धवस्त्रवासनाद्रव्यत्वमगमत्। &lsquo;पिष्टातः पटवासकः&rsquo; इत्यमरः॥</p>
<p><strong>अभ्यभूयत वाहानां चरतां गात्रशिञ्जितैः।</strong><br>
<strong>वर्मभिः पवनोद्भूतराजतालीवनध्वनिः॥५६॥</strong></p>
<p>चरतां गच्छतां वाहानां वाजिनाम्। &lsquo;वाजिवाहार्वगन्धर्वहयसैन्धवसप्तयः&rsquo; इत्यमरः। गात्रशिञ्जितैर्गात्रेषु शब्दायमानैः। कर्तरि क्तः। &lsquo;गात्रसञ्जितैः&rsquo; इति वा पाठः। सञ्जतेर्ण्यन्तात्कर्मणि क्तः। वर्मभिः कवचैः। &lsquo;मर्मरः&rsquo; इति पाठे वाहानां गात्रशिञ्जितैर्गात्रध्वनिमुखभिरित्यर्थः। मर्मरो मर्मरायमाण इति ध्वनेविशेषणम्। पवनेनोद्धृतानां कम्पितानां राजतालीवनानां ध्वनिरभ्यभूयत तिरस्कृतः॥</p>
<p><strong>खर्जूरास्कन्धनद्धानां मदोद्गारसुगन्धिषु।</strong><br>
<strong>कटेषु करिणां पेतुः पुंनागेभ्यः शिलीमुखाः ॥५७ ॥</strong></p>
<p>खर्जूरीणां तृणद्रुमविशेषाणाम्। &lsquo;खर्जूरः केतकी ताली खर्जूरी च तृणद्रुमाः&rsquo; इत्यमरः। स्कन्धेषु प्रकाण्डेषु। &lsquo;अस्त्री प्रकाण्डः स्कन्धः स्यान्मूलाच्छाखावधेस्तरोः&rsquo; इत्यमरः। नद्धानां बद्धानां करिणां मदोद्गारेण मदस्रावेण सुगन्धिषु। &lsquo;गन्धस्य-&rsquo; इत्यादिकारः। कटेषु गण्डेषु पुंनागेभ्यो नागकेशरेभ्यः पुंनागपुष्पाणि विहाय। ल्यलोपे पञ्चमी। शिलीमु खा अलयः पेतुः। ‘अलिबाणौ शिलीमुखौ&rsquo; इत्यमरः। ततोऽपि सौगन्ध्यातिशयादिति भावः॥</p>
<p><strong>अवकाशं किलोदन्वान्रामायाभ्यर्थितो ददौ।</strong><br>
<strong>अपरान्तमहीपालव्याजेन रघवे करम् ॥५८॥</strong></p>
<p>उदन्वानुदधी रामाय जामदम्याय। अभ्यर्थितो याचितः सन्। अवकाशं स्थानं ददौ किल। किलेति प्रसिद्धौ। रघवे त्वपरान्तमहीपालव्याजेन करं बलिं ददौ। &lsquo;बलिहस्तांशवः कराः&rsquo; इत्यमरः। अपरान्तानां समुद्रमध्यदेशवर्तित्वात्तैर्दत्ते करे समुद्रदत्तत्वोपचारः। करदानं च भीत्या। न त याच्ञयेति रामाद्रघोरुत्कर्षः॥</p>
<p><strong>मत्तेभरदनोत्कीर्णव्यक्तविक्रमलक्षणम्।</strong><br>
<strong>त्रिकूटमेव तत्रौञ्चैर्जयस्तम्भं चकार सः ॥५९॥</strong></p>
<p>तत्र स रघुर्मत्तानामिभानां रदनोत्कीर्णानि दन्तक्षतान्येव। भावे क्तः। व्यक्तानि</p>
<p>स्फुटानि विक्रमलक्षणानि पराक्रमचिह्नानि विजयवर्णावलिस्थानानि यस्मिंस्तं तथोक्त त्रिकूटमेवोच्चैर्जयस्तम्भं चकार गाढप्रकाशस्त्रिकूटोऽद्विरेवोत्कीर्णवर्णस्तम्भ इव रघोजयस्तः म्भोऽभूदित्यर्थः ॥</p>
<p><strong>पारसीकांस्ततो जेतुं प्रतस्थे स्थलवर्त्मना।</strong><br>
<strong>इन्द्रियाख्यानिव रिपूंस्तत्त्वज्ञानेन संयमी॥६०॥</strong></p>
<p>ततः स रघुःसंयमी योगी तत्त्वज्ञानेनेन्द्रियाख्यानिन्द्रियनामकान्रिरपूनिव। पारसीकाराज्ञो जेतुं स्थलवर्त्मना प्रतस्थे। न तु निर्दिष्टेनापि जलपथेन। समुद्रयानस्य निषिद्धत्वादिति भावः॥</p>
<p><strong>यवनीमुखपद्मानां सेहे मधुमदं न सः।</strong><br>
<strong>वालातपमिवाब्जानामकालजलदोदयः॥६१॥</strong></p>
<p>स रघुर्यवनीनां यवनस्त्रीणाम्। &lsquo;जातेरस्त्रीविषयादयोपधात्&rsquo; इति ङीष्। मुखानि पद्मानीव मुखपद्मानि।उपमितसमासः। तेषां मधुना मद्येन यो मदो मदरागः। कार्यकारणभावयोरभेदेन निर्देशः। तं न सेहे। कमिव। अकाले प्रावृद्व्यतिरिक्त काले जलदोदयः प्रायेण प्रावृषि पद्मविकाशस्याप्रसक्तत्वादव्जानां संबन्धिनं बालातपमिव। अब्जहितत्वादव्जसंबन्धित्वं सौरातपस्य \।\।</p>
<p><strong>सङ्ग्रामस्तुमुलस्तस्य पाश्चात्यैरश्वसाधनैः।</strong><br>
<strong>शार्ङ्गकूजितविज्ञेयप्रतियोघे रजस्यभूत्॥६२॥</strong></p>
<p>तस्य रघोरश्वसाधनैर्वाजिसैन्यैः। &lsquo;साधनं सिद्धिसैन्ययोः&rsquo; इति हैमः। पश्चाद्भवैः पाश्रायैर्यवनैः सह। &lsquo;दक्षिणापश्चात्पुरसस्त्यक्&rsquo; सहार्थे तृतीया। शृङ्गाणां विकाराः शार्ङ्गणि धनूंषि। तेषां कूजितैः शब्दैः। &lsquo;शार्ङ्ग पुनर्धनुषि शार्ङ्गिणः। जये च शृङ्गविहिते चापेऽप्याह विशेषतः॥&rsquo; इति केशवः। अथवा शाङ्गैः शृङ्गसंवन्धिभिः कूजितैर्विज्ञेया अनुमेयाः प्रतियोधाः प्रतिभटा यस्मिंस्तस्मिन्रजसि तुमुलः सङ्ग्रामः संकुलं युद्धमभूत्। ‘तुमुलं रणसंकुले इत्यमरः॥</p>
<p><strong>भल्लापवर्जितैस्तेषां शिरोभिः श्मश्रुलैर्महीम्।</strong><br>
<strong>तस्तार सरघाव्यातैः स क्षौद्रपटलैरिव॥६३॥</strong></p>
<p>स रघुर्भल्लापवर्जितैर्वाणविशेषकृत्तैः। &lsquo;स्नुहीदलफलो भलः&rsquo; इति यादवः। श्मश्रुलैः प्रवृद्धमुखरोमवद्भिः। ‘सिध्मादिभ्यश्च&rsquo; इति लच्प्रत्ययः। तेषां पाश्चात्त्यानां शिरोभिः। सरघाभिर्मधुमक्षिकाभिर्व्याप्तैः। ‘सरघा मधुमक्षिका&rsquo; इत्यमरः। क्षुद्राः सरघाः। &lsquo;क्षुद्रा व्यङ्गा नटी वेश्या सरघा कण्टकारिका&rsquo; इत्यमरः। क्षुद्राभिः कृतानि क्षौद्राणि मधूनि। &lsquo;मधु क्षौद्रं माक्षिकादि&rsquo; इत्यमरः। &lsquo;क्षुद्राभ्रमरवटरपादपादञ्&rsquo; इति संज्ञायामञ्प्रत्ययः।तेषां पटलैः संचयैरिव। &lsquo;पटलं तिलके नेत्ररोगे छन्दति संचये। पटिके परिवारे च&rsquo; इति हैमः। महीं तस्ताराच्छादयामास॥</p>
<p><strong>अपनीतशिरस्त्राणाः शेषास्तं शरणं ययुः।</strong><br>
<strong>प्रणिपातप्रतीकारः संरम्भो हि महात्मनाम्॥६४॥</strong></p>
<p>शेषा हतावशिष्टा अपनीतशिरस्त्राणा अपसारितशीर्षण्याः सन्तः। &lsquo;शीर्षकम्। शीर्षण्यं च शिरस्त्रे&rsquo; इत्यमरः। शरणागतलक्षणमेतत्। तं रधुं शरणं ययुः। तथाहि। महात्मनां संरम्भः कोपः। &lsquo;संरम्भः संभ्रमे कोपे&rsquo; इति विश्वः। प्रणिपातः प्रणतिरेव प्रतीकारो यस्य स हि। महतां परकीयमौद्धत्यमेवासह्यं न तु जीवितमिति भावः॥</p>
<p><strong>विनयन्ते स्म तद्योधा मधुभिर्विजयश्रमम्।</strong><br>
<strong>आस्तीर्णाजिनरत्नासु द्राक्षावलयभूमिषु॥६५॥</strong></p>
<p>तस्य रघोर्योधा भटा आस्तीर्णान्यजिनरत्नानि चर्म श्रेष्ठानि यासु तासु द्राक्षावलयानां भूमिषु। &lsquo;मृद्वीका गोस्तनी द्राक्षा स्वाद्वी मधुरसेति च&rsquo; इत्यमरः। मधुभिर्द्राक्षाफलप्रकृतिकैर्मद्यैर्विजयश्रमं युद्धखेदं विनयन्ते स्मापनीतवन्तः। &lsquo;कर्तृस्थे चाशरीरे कर्मणि&rsquo; इत्यात्मनेपदम्। &lsquo;लट् स्मे&rsquo; इति भूतार्थे लट्॥</p>
<p><strong>ततः प्रतस्थे कौबेरीं भास्वानिव रघुर्दिशम्।</strong><br>
<strong>शरैरुत्रैरिवादीच्यानुद्धरिष्यन्रसानिव॥६६॥</strong></p>
<p>ततो रघुर्भास्वान्सूर्य इव शरैर्वाणैरुयैः किरणैरिव। &lsquo;किरणोत्रमयूखांशुगभस्तिघृणिधृष्णयः&rsquo; इत्यमरः। उदीच्यानुदग्भवान्नृपान्रसानुदकानीवोद्धरिष्यन्कौबेरीं कुबेरसंबन्धिनीं दिशमुदीचीं प्रतस्थे। अनेकेनेवशब्देनेयमुपमा। यथाह दण्डी—&lsquo;एकानेकेवशब्दत्वात्सा वाक्यार्थोपमा द्विधा&rsquo; इति॥</p>
<p><strong>विनीताध्वश्रमास्तस्य सिन्धुतीरविचेष्टनैः।</strong><br>
<strong>दुधुवुर्वाजिनः स्कन्धाल्ँलग्नकुङ्कुमकेसरान्॥६७॥</strong></p>
<p>सिन्धुर्नाम काश्मीरदेशेषु कश्चिन्नदविशेषः। &lsquo;देशे नदविशेषेऽब्धौ सिन्धुर्ना सरिति स्त्रियाम्&rsquo; इत्यमरः। सिन्धोस्तीरे विचेष्टनैरङ्गपरिवर्तनैविनीताध्वश्रमास्तस्य रघोर्वाजिनोऽश्वा लग्नाः कुङ्कुमकेसराः कुङ्कुमकुसुमकिञ्जल्का येषां तान्। यद्वा लमकुङ्कुमाः केसराः सटा येषां तान्। &lsquo;अथ कुङ्कुमम्। काश्मीरजन्म&rsquo; इत्यमरः। &lsquo;केसरो नागकेसरे। तुरंगसिंहयोः स्कन्धकेशेषु बहुलद्रुमे। पुंनागवृक्षे किञ्जल्के स्यात्&rsquo; इति हैमः। स्कन्धान्कायान्। &lsquo;स्कन्धः प्रकाण्डे कार्येऽसे विज्ञानादिषु पञ्चसु। नृपे समूहे व्यूहे च&rsquo; इति हैमः। दुधुवुः कम्पयन्ति स्म।</p>
<p><strong>तत्र हूणावरोधानां भर्तृषु व्यक्तविक्रमम्।</strong><br>
<strong>कपोलपाटलादेशि बभूव रघुचेष्टितम्॥६८॥</strong></p>
<p>तत्रोदीच्यां दिशि भर्तृषु व्यक्तविक्रमम्। भर्तृवधेन स्फुटपराक्रममित्यर्थः।रघुचेष्टितं रघुव्यापारः। हूणा जनपदाख्याः क्षत्रियाः। तेषामवरोधा अन्तःपुरस्त्रियः। तासां कपोलेषु पाटलस्य पाटलिम्नस्ताङनादिकृतारुण्यस्यादेश्युपदेशकं बभूव। अथवा पाटल आदेश्यादेष्टा यस्य तद्बभूव। स्वयं लेख्यायत इत्यर्थः॥</p>
<p><strong>काम्बोजाः समरे सोढुं तस्य वीर्यमनीश्वराः।</strong><br>
<strong>गजालानपरिक्लिष्टरक्षोटैः सार्धमानताः॥६९॥</strong></p>
<p>काम्बोजा राजानः समरे तस्य रघवीर्य प्रभावम्। &lsquo;वीर्य तेजः प्रभावयोः&rsquo; इति हैमः। सोडुमनीश्वरा अशक्ताः सन्तः। गजानामालानं बन्धनम्। भावे ल्युटि &lsquo;विभाषा लीयतेः&rsquo; इत्यात्वम्। तेन परिक्लिष्टैः परिक्षतैरक्षोटैर्वृक्षविशेषैः सार्धमानताः॥</p>
<p><strong>तेषां सदश्वभूयिष्ठास्तुङ्गा द्रविणराशयः।</strong><br>
<strong>उपदा विविशुः शश्वन्नोत्सेकाः कोसलेश्वरम्॥७०॥</strong></p>
<p>तेषां काम्बोजानां सद्भिरश्वैर्भूविष्टा बहुलास्तुङ्गा द्रविणानां हिरण्यानाम्। &lsquo;हिरण्यं द्रविणं शुम्नम्&rsquo; इत्यमरः। राशय एवोपदा उपायनानि। &lsquo;उपायनमुपाग्राह्यमुपहारस्तथोपदा&rsquo; इत्यमरः। कोसलेश्वरं कोसलदेशाधिपतिं तं रघुं शश्वदसकृद्विविशुः। &lsquo;मुहुः पुनः पुनः शश्वदभीक्ष्णमसकृत्समाः&rsquo; इत्यमरः। तथाप्युत्सेकागर्वास्तु न विविशुः। सत्यपि गर्वकारणे न जगर्वेत्यर्थः॥</p>
<p><strong>ततो गौरीगुरुं शैलमारुरोहाश्वसाधनः।</strong><br>
<strong>वर्धयन्निव तत्कूटानुद्धूतैर्धातुरेणुभिः॥७१॥</strong></p>
<p>ततोऽनन्तरमश्वसाधनः सन्गौर्या गुरुं पितरं शैलं हिमवन्तम्। उद्धृतैरश्वखुरोद्धूतैर्धातूनां गैरिकादीनां रेणुभिस्तत्कूटांस्तस्य शृङ्गाणि। &lsquo;कूटोऽस्त्री शिखरं शृङ्गम्&rsquo; इत्यमरः। वर्धयन्निव। आरुरोह। उत्पतद्भूलिदर्शनागिरिशिखरवृद्धिभ्रमो जायत इति भावः॥</p>
<p><strong>शशंस तुल्यसत्त्वानां सैन्यघोषेऽप्यसंभ्रमम्।</strong><br>
<strong>गुहाशयानां सिंहानां परिवृत्यावलोकितम्॥७२॥</strong></p>
<p>तुल्यसत्त्वानां सैन्यैः समानबलानाम्। गुहासु शेरत इति गुहाशयास्तेषाम्। &lsquo;अधिकरणे शवेते इत्यच्प्रत्ययः। ‘दरी तु कन्दरो वास्त्री देवखातबिले गुहा&rsquo; इत्यमरः। सिंहानां हरीणाम्। &lsquo;सिंहो मृगेन्द्रः पञ्चास्यो हर्यक्षः केसरी हरिः&rsquo; इत्यमरः। संबन्धि परिवृत्य परावृत्यावलोकितंशयित्वैव ग्रीवाभङ्गेनावलोकनम्। कर्तृ। सैन्यघोषे सेनाकलकले संभ्रमकारणे सत्यप्यसंश्रममन्तः क्षोभविरहित्वम्। नञः प्रसज्यप्रतिषेधेऽपि समास इष्यते। शशंस कथयामास। सैन्येभ्य इत्यर्थालभ्यते। बाह्यचेष्टितमेव मनोवृत्तेरनुमापकमिति भावः। असंभ्रान्तत्वे हेतुस्तुल्यसत्त्वानामिति। न हि समबलः समबलाद्विभेतीति भावः॥</p>
<p><strong>भूर्जेषु मर्मरीभूताः कीचकध्वनिहेतवः।</strong><br>
<strong>गङ्गाशीकरिणो मार्गे मरुतस्तं सिषेविरे॥७३॥</strong></p>
<p>भूर्जेषु भूर्जपत्त्रेषु। &lsquo;भूर्जपत्त्रो भुजो भूर्जो मृदुत्वक्चर्मिका मता&rsquo; इति यादवः। मर्मरः शुष्कपर्णध्वनिः। &lsquo;मर्मरः शुष्कपर्णानाम्&rsquo; इति यादवः। अयं च शुक्लादिशब्दवद्गुणिन्यपि &ldquo;वर्तते प्रयोज्यते च। मर्मरैरगुरुधूपगन्धिभिरिति। अतो मर्मरीभूताः। मर्मरशब्दवन्तो भूता इत्यर्थः। कीचकानां वेणुविशेषाणां ध्वनिहेतवः। श्रोत्रसुखाश्चेति भावः। गङ्गाशीकरिणः शीतला इत्यर्थः। मरुतो वाता मार्गे तं सिषेविरे॥</p>
<p><strong>विशश्रमुर्नमेरूणां छायास्वध्यास्य सैनिकाः।</strong><br>
<strong>दृषदो वासितोत्सङ्गा निषण्णमृगनाभिभिः॥७४॥</strong></p>
<p>सैनिकाः। सेनायां समवेताः। प्राग्वहतीयष्ठक्प्रत्ययः। नमेरूणां सुरपुंनागानां छायासुनिषण्णानां दृषदुपविष्टानां मृगाणां कस्तुरीमृगाणां नाभिभिर्वासितोत्सङ्गाः सुरभिततला दृषदः शिला अध्यास्याधिष्ठाय। &lsquo;अधिशीस्थासां कर्म&rsquo; इति कर्म। दृषत्स्वधिरुह्येत्यर्थः। विशश्रमुर्विश्रान्ताः॥</p>
<p><strong>सरलासक्तमातङ्गग्रैवेयस्फुरितत्विषः।</strong><br>
<strong>आसन्नोषधयो नेतुर्नक्तमस्त्रेहदीपिकाः॥७५॥</strong></p>
<p>सरलेषु देवदारुविशेषेष्वासक्तानि यानि मातङ्गानां गजानाम्। श्रीवासु भवानि प्रवेयाणि। कण्ठशृङ्खलानि। ‘ग्रीवाभ्योऽण्च&rsquo; इति चकाराहुञ्प्रत्ययः। तेषु स्फुरितत्विषः प्रतिफलितभास ओषधयो ज्वलन्तो ज्योतिर्लताविशेषा नक्तं रात्रौ नेतुर्नायकस्य रघोरस्नेहदीपिकास्तैलनिरपेक्षाः प्रदीपा आसनू॥</p>
<p><strong>तस्योत्सृष्टनिवासेषु कण्ठरज्जुक्षतत्वचः।</strong><br>
<strong>गजवर्ष्म किरातेभ्यः शशंसुर्देवदारवः॥७६॥</strong></p>
<p>तस्य रघोरुत्सृष्टेषुज्झितेषु निवासेषु सेनानिवेशेषु कण्ठरज्जुभिर्गजयैवैः क्षता निष्पिष्टास्त्वचो येषां ते देवदारवः किरातेभ्यो वनचरेभ्यो गजानां वर्ष्म प्रमाणम्। &lsquo;वर्ष्म देहप्रमाणयोः&rsquo; इत्यमरः। शशंसुः कथितवन्तः। देवदारुस्कन्धत्वक्क्षतैर्गजा नामौन्नत्यमनुमीयत इत्यर्थः॥</p>
<p><strong>तत्र जन्यं रघोर्घोरं पर्वतीयैर्गणैरभूत्।</strong><br>
<strong>नाराचक्षेपणीयाश्मनिष्पेषोत्पतितानलम्॥७७॥</strong></p>
<p>तत्र हिमाद्रौ रघोः। पर्वते भवैः पर्वतीयैः। &lsquo;पर्वताच्च&rsquo; इति छप्रत्ययः। गणैरुत्सवसंकेताख्यैः सप्तभिः सह। ‘गणानुत्सवसंकेतानजयत्सप्त पाण्डवः&rsquo; इति महाभारते। नाराचानां बाणविशेषाणां क्षेपणीयानां भिन्दिपालानामश्मनां च निष्पेषेण संघर्षेणोत्पतिता अनला यस्मिस्तत्तथॊक्तम्। ‘क्षेपणीयो भिन्दिपालः खड्गो दीर्घो महाफलः&rsquo; इति यादवः। घोरं भीमं जन्यं युद्धमभूत्। &lsquo;युद्धमायोधनं जन्यम्&rsquo; इत्यमरः॥</p>
<p><strong>शरैरुत्सवसंकेतान्स कृत्वा विरतोत्सवान्।</strong><br>
<strong>जयोदाहरणं वाह्वोर्गापयामास किंनरान्॥७८॥</strong></p>
<p>स रघुः शरैर्बाणैरुत्सवसंकेतान्नाम गणान्विरतोत्सवान्कृत्वा। जित्वेत्यर्थः। किंनरान्बाह्वोः स्वभुजयोर्जयोदाहरणं जयख्यापकं प्रबन्धविशेषं गापयामास। &lsquo;गतिबुद्धि—&rsquo; इत्यादिन किंनराणां कर्मत्वम्॥</p>
<p><strong>परस्परेण विज्ञातस्तेषूपायनपाणिषु।</strong><br>
<strong>राज्ञा हिमवतः सारो राज्ञः सारो हिमाद्रिणा॥७९॥</strong></p>
<p>तेषु गणेषूपायनयुक्ताः पाणयो येषां तेषु सत्सु परस्परेणान्योन्यं राज्ञा हिमवतः सारो</p>
<p>धनरूपो विज्ञातः। हिमाद्रिणापि राज्ञः सारो बलरूपो विज्ञातः। एतेन तत्रत्यवस्तूनामनध्य्तवंगणानामभूतपूर्वश्च पराजय इति ध्वन्यते॥</p>
<p><strong>तत्राक्षोभ्यं यशोराशिं निवेश्यावरुरोह सः।</strong><br>
<strong>पौलस्त्यतुलितस्याद्रेरादधान इव ह्रियम्॥८०॥</strong></p>
<p>स रघुस्तत्र हिमाद्रावक्षोभ्यमवृष्यं यशोराशिं निवेश्य निधाय। पौलस्त्येन रावणेन तुलितस्य चालितस्याद्रेः कैलासस्य हियमादधानो जनयन्निव। अवरुरोहावततार। कैलासमगत्वैव प्रतिनिवृत्त इत्यर्थः। न हि शूराः परेण पराजितमभियुज्यन्त इति भावः॥</p>
<p><strong>चकम्पे तीर्णलौहित्ये तस्मिन्प्राग्ज्योतिषेश्वरः।</strong><br>
<strong>तद्गजालानतां प्राप्तैः सह कालागुरुद्रुमैः॥८१॥</strong></p>
<p>तस्मिन्ररधौ। तीर्णा लौहित्या नाम नदी येन तस्मिंस्तीर्णलौहित्ये सति। प्राग्ज्योतिषाणां जनपदानामीश्वरस्तस्य रघोर्गजानामालानतां प्राप्तैः कालागुरुदुमैः कृष्णागुरुवृक्षैः सह चकम्पे कम्पितवान्॥</p>
<p><strong>न प्रसेहे स रुद्धार्कमधारावर्षदुर्दिनम्।</strong><br>
<strong>रथवर्त्मरजोऽप्यस्य कुत एव पताकिनीम्॥८२॥</strong></p>
<p>स प्राग्ज्योतिषेश्वरो रुद्धार्कमावृतसूर्यम्। अधारावर्षे च तद्दुर्दिनं च धारावृष्टिं विना दुर्दिनीभूतम्। अस्य रघो रथवर्त्मरजोऽपि न प्रसेहे। पताकिनीं सेनां तु कुत एव प्रसेहे। न कुतोऽपीत्यर्थः॥</p>
<p><strong>तमीशः कामरूपाणामत्याखण्डलविक्रमम्।</strong><br>
<strong>भेजे भिन्नकटैर्नागैरन्यानुपरुरोध यैः॥८३॥</strong></p>
<p>कामरूपाणां नाम देशानामीशोऽत्याखण्डलविक्रममतीन्द्रपराक्रमं तं रघुम्। भिन्नाः सवन्मदाः कटा गण्डा येषां तैर्नागैर्गजैः साधनैः। भेजे। नागान्दत्त्वा शरणं गत इत्यर्थः। कीदृशैर्नागैः। यैरन्यान्रधुव्यतिरिक्तान्नृपानुपरुरोध। शूराणामपि शूरो रघुरिति भावः॥</p>
<p><strong>कामरूपेश्वरस्तस्य हेमपीठाधिदेवताम्।</strong><br>
<strong>रत्नपुष्पोपहारेण छायामानर्च पादयोः॥८४॥</strong></p>
<p>कामरूपेश्वरो हेमपीठस्याधिदेवतां तस्य रघोः पादयोरछायां कनकमयपादपीठव्यापिनीं कान्ति रत्नान्येव पुष्पाणि तेषामुपहारेण समर्पणेनानर्चार्चयामास॥</p>
<p><strong>इति जित्वा दिशो जिष्णुर्न्यवर्तत रथोद्धतम्।</strong><br>
<strong>रजो विश्रामयन्राज्ञां छत्त्रशून्येषु मौलिषु॥८५॥</strong></p>
<p>जिष्णुर्जयशीलः। &lsquo;ग्लाजिस्थश्च ग्स्नुः&rsquo; इति ग्स्नुप्रत्ययः। स रघुरितीत्थं दिशो जित्वा रथैरुद्धतं रजश्छत्त्रशून्येषु। रघोरेकच्छत्तकत्वादिति भावः। राज्ञां मौलिषु किरीटेषु। &lsquo;मौलिः किरीटे धम्मिल्ले चूडाकङ्कलिमूर्धजे&rsquo; इति हैमः। विश्रामयन्। संक्रामयन्नित्यर्थः। न्यवर्तत निवृत्तः॥</p>
<p><strong>स विश्वजितमाजह्नेयज्ञं सर्वस्वदक्षिणम्।</strong><br>
<strong>आदानं हि विसर्गाय सतां वारिमुचामिव॥८६॥</strong></p>
<p>स रघुः सर्वस्वं दक्षिणा यस्य तं सर्वस्वदक्षिणम्। &lsquo;विश्वजित्सर्वस्वदक्षिणः&rsquo; इति श्रुतेः। विश्वजितं नाम यज्ञमाजह्ने। कृतवानित्यर्थः। युक्तं चैतदित्याह—सतां साधूनाम्। वारिमुचां मेघानामिव \।
आदानमर्जनं विसर्गाय त्यागाय हि। पात्रविनियोगायेत्यर्थः॥</p>
<p><strong>सत्त्रान्ते सचिवसखः पुरस्क्रियाभि-</strong><br>
<strong>र्गुर्वीभिः शमितपराजयव्यलीकान्।</strong><br>
<strong>काकुत्स्थश्विरविरहोत्सुकावरोधा-</strong><br>
<strong>न्राजन्यान्स्वपुरनिवृत्तयेऽनुमेने॥८७॥</strong></p>
<p>काकुत्स्थो रघुः सत्तान्ते यज्ञान्ते। &lsquo;सत्तमाच्छादने यज्ञे सदादाने धनेऽपि च&rsquo; इत्यमरः। सचिवानाममात्यानां सखेति सचिवसखः सन्। &lsquo;सचिवो भृतकेऽमात्ये&rsquo; इति हैमः। तेषामत्यन्तानुसरणद्योतनार्थ राज्ञः सखित्वव्यपदेशः। &lsquo;राजाहः सखिभ्यष्टच्&rsquo;। गुर्वीभिर्महतीभिः। &lsquo;गुरुर्महत्याङ्गिरसे पित्रादौ धर्मदेश के&rsquo; इति हैमः। पुरस्क्रियाभिः पूजाभिः शमितं पराजयेन व्यलीकं दुःखं वैलक्ष्यं वा येषां तान्। &lsquo;दुःखे वैलक्ष्ये व्यलीकम्&rsquo; इति यादवः। चिरविरहेणोत्सुका उत्कण्ठिता अवरोधा अन्तःपुराङ्गना येषां तान्। राज्ञोऽपत्यानि राजन्याः क्षत्त्रियास्तान्। &lsquo;राजश्वशुरायत्&rsquo; इत्यपत्यार्थे यत्प्रत्ययः। &rsquo; मूर्धाभिषिक्तो राजन्यो बाहुजः क्षत्रियो विराट्&rsquo; इत्यमरः। स्वपुरं प्रति निवृत्तये प्रतिगमनायानुमेनेऽनुज्ञातवान्। प्रहर्षणी-<br>
वृत्तमेतत्। तदुक्तम्— &lsquo;नौ जौ गस्त्रिदशयतिः प्रहर्षिणीयम् इति॥</p>
<p><strong>ते रेखाध्वजकुलिशातपत्रचिह्नं</strong><br>
<strong>सम्राजश्चरणयुगं प्रसादलभ्यम्।</strong><br>
<strong>प्रस्थानप्रणतिभिरङ्गुलीषु चक्रु-</strong><br>
<strong>र्मौलिस्रक्च्युतमकरन्दरेणुगौरम्॥८८॥</strong></p>
<p>ते राजानः। रेखा एवं ध्वजाश्च कुलिशानि चातपत्राणि च। ध्वजाद्याकाररेखा इत्यर्थः। तानि चिह्नानि यस्य तत्तथोक्तम्। प्रसादेनैव लभ्यं प्रसादलभ्यम्। सम्राजः सार्वभौमस्य रघोश्चरणयुगं प्रस्थाने प्रयाणसमये याः प्रणतयो नमस्कारास्ताभिः करणैः अङ्गुलीषु मौलिषु केशबन्धनेषु याः स्रजो माल्यानि ताभ्यथ्युतैर्मकरन्दैः पुष्परसैः। ‘मकरन्दः पुष्परसः&rsquo; इत्यमरः।रेणुभिः परागैश्च । ‘परागः सुमनोरजः’इत्यमरः।गौरं गौरवर्णेचक्रुः॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
<strong>व्याख्यया समेतो महाकविश्रीकालिदासकृतौ रघुवंशे महाकाव्ये</strong><br>
<strong>रघुदिग्विजयो नाम चतुर्थः सर्गः।</strong></p>
<p><strong>पञ्चमः सर्गः।</strong></p>
<p>इन्दीवरदलश्याममिन्दिरानन्दकन्दलम्।<br>
वन्दारुजनमन्दारं वन्देऽहं यदुनन्दनम्॥</p>
<p><strong>तमध्वरे विश्वजिति क्षितीशं निःशेषविश्राणितकोषजातम्।</strong><br>
<strong>उपात्तविद्यो गुरुदक्षिणार्थी कौत्सः प्रपेदे वरतन्तुशिष्यः॥१॥</strong></p>
<p>विश्वजिति विश्वजिनाम्बध्वरे यज्ञे।&lsquo;यज्ञः सवोऽध्वरो यागः&rsquo; इत्यमरः। निःशेषं विश्राणित दत्तम्। श्रणु दाने चुरादिः।कोषानामर्थराशीनां जातं समहो येन तं तथोक्तम्। &lsquo;कोषोऽत्नोकुड्यलेखङ्गपिधानेऽर्थोघदिव्ययोः&rsquo; इत्यमरः। ‘जातं जनिसमूहयोः’इति शाश्वतः।एतेन कौत्सस्यानवसरप्राप्ति सूचयति। तं क्षितीशं रघुमुपात्तविद्योलब्धविद्यो वरतन्तोः शिष्यः कौत्सः।‘ऋष्यन्धक—&rsquo; इत्यण्। इञोऽपवादः। गुरुदक्षिणार्थी।‘पुष्करादिभ्यो देशे’ इत्यत्रार्थाच्चासंनिहिते तदन्ताच्चैतीनिः। अप्रत्याख्येय इति भावः। प्रपेदे प्राप। अस्मिन्सर्गे वृत्तमुपजातिः। तल्लक्षणं तु— ‘स्यादिन्द्रवज्रा यदि तौ जगौ गः। उपेन्द्रवज्रा जतजास्ततो गौ। अनन्तरोदीरितलक्ष्मभाजौ पादौ यदीयावुपजातयस्ताः॥&rsquo; इति॥</p>
<p><strong>स मृण्मये वीतहिरण्मयत्वात्पात्रे निधायार्घ्यमनर्घशीलः।</strong><br>
<strong>श्रुतप्रकाशं यशसा प्रकाशः प्रत्युज्जगामातिथिमातिथेयः॥२॥</strong></p>
<p>अनर्घशीलोऽमूल्यस्वभावः। असाधारणस्वभाव इत्यर्थः। &lsquo;मूल्ये पूजाविधावर्धः&rsquo; इति। &lsquo;शीलं स्वभावे सद्वृत्ते&rsquo; इति चामरशाश्वतौ।यशसा कीर्त्या। प्रकाशत इति प्रकाशः। पंचाद्यच्। अतिथिषु साधुरातिथेयः। ‘पथ्यतिथिवसतिस्वपतेर्दञ्&rsquo; इति ढञ्।स रघुः। हिरण्यस्य विकारो हिरण्मयम्। &lsquo;दाण्डिनायन—&rsquo; आदिसूत्रेण निपातः वीतहिरण्मयत्वादपगतसुवर्णपात्रत्वात्। यज्ञस्य सर्वस्वदक्षिणाकत्वादिति भावः। मृण्मये मृद्विकारे पात्रे।अर्घामिदमर्घ्यम्।&lsquo;पादार्घाभ्यां च&rsquo; इति यत्। पूजार्थे द्रव्यं निधाय श्रुतेन शास्त्रेण प्रकाशं प्रसिद्धम्। श्रूयत इति श्रुतं वेदशास्त्रम्&rsquo;श्रुतं शास्त्रावधृतयोः&rsquo; इत्यमरः। अतिथिमभ्यागतं कौत्सम्।&lsquo;अतिथिर्ना गृहागते&rsquo; इत्यमरः। प्रत्युज्जगाम॥</p>
<p><strong>तमर्चयित्वा विधिवद्विधिज्ञस्तपोधनं मानधनाग्रयायी।</strong><br>
<strong>विशांपतिर्विष्टरभाजमारात्कृताञ्जलिः कृत्यविदित्युवाच॥३॥</strong></p>
<p>विधिज्ञः शास्त्रज्ञः। अकरणे प्रत्यवायभीरुरित्यर्थः। मानधनानामप्रयाय्यग्रैसरः। अपयशोभीरुरित्यर्थः। कृत्यवित्कार्यज्ञः। आगमनप्रयोजनमवश्यं प्रष्टव्यमिति कृत्यवित्। विशांपतिर्मनुजेश्वरः। ‘द्वौ विशौ वैश्यमनुज&rsquo; इत्यमरः। विष्टरभाजमासनगतम्। उपविष्टमित्यर्थः। &lsquo;विष्टरो विटपी दर्भमुष्टिः पीठाद्यमासनम्&rsquo; इत्यमरः। &lsquo;वृक्षासनयोर्विष्टरः&rsquo; इतिनिपातः। तं तपोधनं विधिवद्विध्यर्हम्। यथाशास्त्रमित्यर्थः। &lsquo;तदम्&rsquo; इति वतिप्रत्ययः अर्चयित्वारात्समीपे। ‘आराहूरसमीपयोः&rsquo; इत्यमरः। कृताञ्जलिः सन्निति वक्ष्यमाणप्रकारेणोवाच ॥</p>
<p><strong>अप्यग्रणीर्मन्त्रकृतामृषीणां कुशाग्रबुद्धे कुशली गुरुस्ते ।</strong><br>
<strong>यतस्त्वया ज्ञानमशेषमाप्तं लोकेन चैतन्यमिवोष्णरश्मेः ॥ ४ ॥</strong></p>
<p>हे कुशाग्रबुद्धे सूक्ष्मबुद्धे। &lsquo;कुशाग्रीयमतिः प्रोक्तः सूक्ष्मदर्शी च यः पुमान्&rsquo; इति हलायुधः। मन्त्रकृतां मन्त्रस्रष्टृणाम्। &lsquo;सुकर्मपापमन्त्र-&rsquo; इत्यादिना किप्। ऋषीणामग्रणीःश्रेष्ठस्ते तव गुरुः कुशल्यपि। क्षेमवान्किम्। अपि प्रश्ने। &lsquo;गर्दासमुच्चयप्रश्नशङ्कासंभावनास्वपि’ इत्यमरः। यतो यस्माद्गुरोः सकाशात्त्वयाशेषं ज्ञानम्। लोकेनोष्णरश्मेः सूर्याच्चैतन्यं प्रबोध इव। आप्तं स्वीकृतम्॥</p>
<p><strong>कायेन वाचा मनसापि शश्वद्यत्संभृतं वासवधैर्यलोपि ।</strong><br>
<strong>आपाद्यते न व्ययमन्तरायैः कच्चिन्महर्षेस्त्रिविधं तपस्तत् ॥ ५ ॥</strong></p>
<p>कायेनोपवासादिकृच्छ्रचान्द्रायणादिना वाचा वेदपाठेन मनसा गायत्रीजपादिना कायेनवाचा मनसापि करणेन वासवस्येन्द्रस्य धैर्य लुम्पतीति वासवधैर्यलोपि। स्वपदापहारशङ्काजनकमित्यर्थः। यत्तपः शश्वदसकृत्। &lsquo;मुहुः पुनः पुनः शश्वदभीक्ष्णमसकृत्समाः इत्यमरः। संभृतं संचितं महर्षेर्वरतन्तोस्त्रिविधं वाङ्मनः कायजं तत्तपोऽन्तरायैर्विघ्नैरिन्द्रप्रे।रिताप्सरःशापैर्व्ययं नाशं नापाद्यते कच्चित्। न नीयते किम्। &lsquo;कच्चित्कामप्रवेदने&rsquo; इत्यमरः ॥</p>
<p><strong>आधारबन्धप्रमुखैः प्रयत्नैः संवर्धितानां सुतनिर्विशेषम् ।</strong><br>
<strong>कच्चिन्न वाय्वादिरुपप्लवो वः श्रमच्छिदामाश्रमपादपानाम् ॥ ६ ॥</strong></p>
<p>आधारबन्धप्रमुखैरालवालनिर्माणादिभिः प्रयत्नैरुपायैः। &lsquo;आधार आलवालेऽम्बुबन्धेऽधिकरणेऽपि च&rsquo; इति विश्वः। सुतेभ्यो निर्गतो विशेषोऽतिशयो यस्मिन्कर्मणि। तत्तथा संवर्धितानां श्रमच्छिदां व आश्रमपादपानां वाय्यादिः। आदिशब्दाद्दावानलादिः। उपप्लवोबाधको न कच्चिन्नास्ति किम्॥</p>
<p><strong>क्रियानिमित्तेष्वपि वत्सलत्वादभग्नकामा मुनिभिः कुशेषु ।</strong><br>
<strong>तदङ्कशय्याच्युतनाभिनाला कच्चिन्मृगीणामनघा प्रसूतिः ॥ ७ ॥</strong></p>
<p>क्रियानिमित्तेष्वप्यनुष्ठानसाधनेष्वपि कुशेषु मुनिभिर्वत्सलत्वान्मृगस्नेहादभग्नकामाप्रतिहतेच्छा। तेषां मुनीनामङ्का एव शय्यास्तासु च्युतानि नाभिनालानि यस्याः सा तथोक्ता मृगीणां प्रसूतिः संततिरनघाव्यसना कच्चित्। अनपायिनी किमित्यर्थः। &lsquo;दुःखैनोव्यसनेष्वघम्&rsquo; इति यादवः। ते हि व्यालभयाद्दशरात्रमङ्क एवं धारयन्ति॥</p>
<p><strong>निर्वर्त्यते यैर्नियमाभिषेको येभ्यो निवापाञ्जलयः पितॄणाम्।</strong><br>
<strong>तान्युञ्छषष्ठाङ्कितसैकतानि शिवानि वस्तीर्थजलानि कच्चित्॥८॥</strong></p>
<p>यैस्तीर्थजलैनियमाभिषेको नित्यस्नानादिनिर्वत्यते निष्पाद्यते। येभ्यो जलेभ्यः। उद्धृत्येति शेषः। पितॄणामग्निष्वात्तादीनां निवापाञ्जलयस्तर्पणाञ्जलयः। &lsquo;पितृदानं निवापः स्यात्&rsquo; इत्यमरः। निर्वर्त्यन्ते। उञ्छानां प्रकीर्णोद्धृतधान्यानां षष्ठैः षष्ठभागैः पालकत्वाद्राजग्रायैरङ्कितानि सैकतानि पुलिनानि येषां तानि तथोक्तानि वो युष्माकं तानि तीर्थजलानि शिवानि भद्राणि कच्चित्। अनुपप्लवानि किमित्यर्थः। उञ्छो धान्यांशकादानं कणिशाद्यर्जनं शिलम्&rsquo; इति यादवः। षष्ठाष्टमाभ्यां ञच&rsquo; इति षष्ठशब्दाद्भागा-</p>
<p>र्थेऽन्प्रत्ययः। अत एवापूरणार्थत्वात् &lsquo;पूरणगुण-&rsquo; इत्यादिना न षष्ठीसमासप्रतिषेधः। सिकता येषु सन्ति सैकतानि। &lsquo;सिकताशर्कराभ्यां च&rsquo; इत्यण्प्रत्ययः॥</p>
<p><strong>नीवारपाकादि कडंगरीयैरामृश्यते जानपदैर्न कच्चित्।</strong><br>
<strong>कालोपपन्नातिथिकल्प्यभागं वन्यं शरीरस्थितिसाधनं वः॥९॥</strong></p>
<p>कालेषु योग्यकालेषूपपन्नानामागतानामतिथीनां कल्प्या भागा यस्य तत्तथोक्तम्। वने भवं वन्यम्। शरीरस्थितेर्जीवितस्य साधनं वो युष्माकम्। पच्यत इति पाकः फलम्। धान्यमिति यावत्। नीवारपाकादि । आदिशब्दाच्छ्यामाकादिधान्यसंग्रहः। जनपदेभ्यआगतैर्जानपदैः। &lsquo;तत आगतः&rsquo; इत्यण्। कडंगरीयैः। कडंगरं वुसमर्हन्तीति। कडंगरीयाः। &lsquo;कडंगरो बसं क्लीवे धान्यत्वचि तुषः पुमान्&rsquo; इत्यमरः। &lsquo;कडंगरदक्षिणाच्छ च&rsquo; इति छप्रत्ययः। तैर्गोमहिषादिभिर्नामृश्यते कच्चित्। न भक्ष्यते किमित्यर्थः॥</p>
<p><strong>अपि प्रसन्नेन महर्षिणा त्वं सम्यग्विनीयानुमतो गृहाय।</strong><br>
<strong>कालो ह्ययं संक्रमितुं द्वितीयं सर्वोपकारक्षममाश्रमं ते॥१०॥</strong></p>
<p>किंच त्वं प्रसन्नेन सता महर्षिणा सम्यग्विनीय शिक्षयित्वा। विद्यामुपदिश्येत्यर्थः। गृहाय गृहस्थाश्रमं प्रवेष्टुम्। &lsquo;क्रियार्थोपपद—&lsquo;इत्यादिना चतुर्थी। अनुमतोऽप्यनुज्ञातः किम्। हि यस्मात्ते तव सर्वेषामाश्रमाणां ब्रम्हचर्यवानप्रस्थयतीनामुपकारे क्षमं शक्तम्। ‘क्षमं शक्ते हिते त्रिषु&rsquo; इत्यमरः। द्वितीयमाश्रमं गार्हस्थ्यं संक्रमितुं प्राप्तुकालः। विद्याग्रहणानन्तर्यात्तस्येति भावः। &lsquo;कालसमयवेलासु तुमुन्&rsquo; इति तुमुन्। सर्वोपकारक्षममित्यत्र मनुः— &lsquo;यथा मातरमाश्रित्य सर्वे जीवन्ति जन्तवः। वर्तन्ते गृहिणस्तद्वदाश्रित्येतर आश्रमाः&rsquo; इति॥</p>
<p>कुशलप्रश्नं विधायागमनप्रयोजनप्रश्नं चिकीर्षुराह—</p>
<p><strong>तबार्हतो नाभिगमेन तृप्तं मनो नियोगक्रिययोत्सुकं मे।</strong><br>
<strong>अप्याज्ञया शासितुरात्मना वा प्राप्तोऽसि संभावयितुं वनान्माम्॥११॥</strong></p>
<p>अर्हतः पूज्यस्य प्रशस्तस्य। &lsquo;अर्हः प्रशंसायाम्&rsquo; इति शतृप्रत्ययः। तवाभिगमनेनागमनमात्रेण मे मनो न तृप्तं न तुष्टम्। किंतु नियोगक्रिययाज्ञाकरणेनोत्सुकं सोत्कण्ठम्। &lsquo;इष्टार्थोद्युक्तउत्सुकः&rsquo; इत्यमरः।&lsquo;प्रसितोत्सुकाभ्यां तृतीया च&rsquo; इति सप्तम्यर्थे तृतीया। शासितुर्गुरोराज्ञयाप्यात्मना स्वतो वा। &lsquo;प्रकृत्यादिभ्य उपसंख्यानम्&rsquo; इति तृतीया। मां संभावयितुं वनात्प्राप्तोऽसि।गुर्वर्थ स्वार्थ वागमनमित्यर्थः॥</p>
<p><strong>इत्यर्घ्यपात्रानुमितव्ययस्य रघोरुदारामपि गां निशम्य।</strong><br>
<strong>स्वार्थोपपत्तिं प्रति दुर्बलाशस्तमित्यवोचद्वरतन्तुशिष्यः॥१२॥</strong></p>
<p>अर्घ्यपात्रेण मृण्मयेनानुमितो व्ययः सर्वस्वत्यागो यस्य तस्य रवोरित्युक्तप्रकारामुदारा मौदार्ययुक्तामपि गां वाचम्। &lsquo;मनो नियोगक्रिययोत्सुकं मे&rsquo; इत्येवंरूपाम्। &lsquo;स्वर्गेषुपशुवाग्वज्रदिङ्नेत्रघृणिभूतले। लक्ष्यदृष्टयोः स्त्रियां पुंसि गौः&rsquo; इत्यमरः। निशम्य श्रुत्वा</p>
<p>वरतन्तुशिष्यः कौत्सः स्वार्थोपपत्ति स्वकार्यसिद्धिं प्रति दुर्बलाशः सन्मृण्मयपात्रदर्शनाच्छिथिलमनोरथः संस्तं रघुमिति वक्ष्यमाणप्रकारेणावोचत्॥</p>
<p><strong>सर्वत्र नो वार्त्तमवेहि राजन्नाथे कुतस्त्वय्यशुभं प्रजानाम्।</strong><br>
<strong>सूर्ये तपत्यावरणाय दृष्टेः कल्पेत लोकस्य कथं तमिस्रा ॥ १३ ॥</strong></p>
<p>हे राजन्‚ त्वं सर्वत्र नोऽस्माकं वार्त्त स्वास्थ्यमवेहि जानीहि। &lsquo;वार्तेवल्गुन्यरोगे च&rsquo; इत्यमरः। &lsquo;वार्तेपाटवमारोग्यं भव्यं स्वास्थ्यमनामयम्&rsquo; इति यादवः। न चैतदाश्चर्यमित्याह—नाथ इति।त्वयि नाथ ईश्वरे सति प्रजानामशुभं दुःखं कुतः। तथाहि। अर्थान्तरं न्यस्यति — सूर्य इत्यादिना। सूर्ये तपति प्रकाशमाने सति तमिस्रा तमस्ततिः। &lsquo;तमिस्रं तिमिरं रोगे तमिस्रा तु तमस्ततौ। कृष्णपक्षनिशायां च&rsquo; इति विश्वः। &lsquo;तमिस्रम्&rsquo; इति पाठे तमिस्रं तिमिरम्। &lsquo;तमिखं तिमिरं तमः&rsquo; इत्यमरः। लोकस्य जनस्य। &lsquo;लोकस्तु भुवने जने&rsquo; इत्यमरः। दृष्टेरावरणाय कथं कल्पेत। दृष्टिमावरितुं नालमित्यर्थः। रलमर्थत्वात्तद्योगे ‘नमःस्वास्त—&rsquo; इत्यादिना चतुर्थी।&rsquo; अलमिति पर्याप्त्यर्थग्रहणम्&rsquo; इति भगवान्भाष्यकारः। कल्पेत संपद्येतेत्यर्थः। क्लृपिसंपद्यमाने चतुर्थीति वक्तव्यात्॥ ‘तवार्हतः—’(५। ११) इत्यादिनोक्तं यत्तन्न चित्रमित्याह—</p>
<p><strong>भक्तिः प्रतीक्ष्येषु कुलोचिता ते पूर्वान्महाभाग तयातिशेषे।</strong><br>
<strong>व्यतीतकालस्त्वहमभ्युपेतस्त्वामर्थिभावादिति मे विषादः॥१४॥</strong></p>
<p>प्रतीक्ष्येषु पूज्येषु। ‘पूज्यः प्रतीक्ष्यः&rsquo; इत्यमर।भक्तिरनुरागविशेषस्ते तव कुलोचिता कुलाभ्यस्ता।&rsquo; अभ्यस्तेऽप्युचितं न्याय्यम्&rsquo; इति यादवः। हे महाभाग सार्वभौम, तया भतया पूर्वानतिशेषेऽतिवर्तसे। किंतु सर्वत्र वार्तेचेत्तर्हि कथं खेदखिन्न इव दृश्यसेऽत आह—व्यतीतेति। अहं व्यतीतकालोऽतिक्रान्तकालः सन्नर्थिभावात्त्वामभ्युपेत इति मे मम विषादः॥</p>
<p><strong>शरीरमात्रेण नरेन्द्र तिष्ठन्नाभासि तीर्थप्रतिपादितर्द्धिः।</strong><br>
<strong>आरण्यकोपात्तफलप्रसूतिः स्तम्वेन नीवार इवावशिष्टः॥ १५॥</strong></p>
<p>हे नरेन्द्र, तीर्थे सत्पात्रे प्रतिपादिता दत्ताद्धर्येन स तथोक्तः। &lsquo;योनौ जलावतारे च मन्त्र्याद्यष्टादशस्वपि। पुण्यक्षेत्रे तथा पात्रे तीर्थ स्याद्दर्शनेष्वपि॥&rsquo; इति हलायुधः। शरीरमात्रेण तिष्ठन्। आरण्यका अरण्ये भवा मनुष्या मुनिप्रमुखाः। &rsquo; अरण्यान्मनुष्ये&rsquo; इति वुञ्प्रत्ययः। तैरुपात्ता फलमेव प्रसूतिर्यस्य स स्तम्बेन काण्डेनावशिष्टः। प्रकृत्यादित्वात्तृतीया। नीवार इव। आभासि शोभसे॥</p>
<p><strong>स्थाने भवानेकनराधिपः सन्नकिंचनत्वं मखजं व्यनक्ति।</strong><br>
<strong>पर्यायपीतस्य सुरैर्हिमांशोः कलाक्षयः श्लाघ्यतरो हि वृद्धेः॥ १६॥</strong></p>
<p>भवानेकनराधिपः सार्वभौमः सन्। मखजं मखजन्यम्। न विद्यते किंचन यस्येत्य-किचनः। मयूरव्यंसकादित्वात्तत्पुरुषः। तस्य भावस्तत्त्वं निर्धनत्वं व्यनक्ति प्रकटयति। स्थाने युक्तम्। &lsquo;युक्ते द्वे सांप्रतं स्थाने&rsquo; इत्यमरः। तथाहि। सुरैर्देवैः पर्यायेण क्रमेण पीतस्य</p>
<p>हिमांशोः कलाक्षयो वृद्धेरुपचयाच्याध्यतरो हि वरः खलु। &lsquo;मणिः शाणालीङः समरविजयी हेतिनिहतो मदक्षीणो नागः शरदि सरितः श्यानपुलिनाः। कलाशेषश्चन्द्रः सुरतमृदिता बालवनिता तनिम्ना शोभन्ते गलितविभवाश्वार्थिषु नृपाः॥&rsquo; इति भावः। अत्र कामन्दकः—&lsquo;धर्मार्थ क्षीणकोषस्य क्षीणत्वमपि शोभते। सुरैः पीतावशेषस्य कृष्णपक्षे विधोरिव।&rsquo; इति॥</p>
<p><strong>तदन्यतस्तावदनन्यकार्यो गुर्वर्थमाहर्तुमहं यतिष्ये।</strong><br>
<strong>स्वस्त्यस्तुतेनिर्गलिताम्बुगर्भ शरद्वनं नार्दति चातकोऽपि॥ १७॥</strong></p>
<p>तत्तस्मात्तावदनन्यकार्यः। यावत्तावच्च साकल्येऽवधौ मानेऽवधारणे&rsquo; इति विश्वः। प्रयोजनान्तररहितोऽहमन्यतो वदान्यान्तरागुर्वर्थे गुरुधनमाहर्तुमर्जयितुं यतिष्य उद्योक्ष्ये। ते तुभ्यं स्वस्ति शुभमस्तु। &lsquo;नमः स्वस्ति—&rsquo; इत्यादिना चतुर्थी। तथाहि। चातकोऽपि। &lsquo;धरणीपतितं तोयं चातकानां रुजाकरम्&rsquo; इति हेतोरनन्यगतिकोऽपीत्यर्थः। निर्गलितोऽस्व्वेव गर्भो यस्य तं शरद्धनं नार्दति न याचते। &lsquo;अर्द गतौ याचने च&rsquo; इति धातुः। &lsquo;याचनायें रणेऽर्दनम्&rsquo; इति यादवः॥</p>
<p><strong>एतावदुक्त्वा प्रतियातुकामं शिष्यं महर्षेर्नृपतिर्निषिध्य।<br>
किं वस्तु विद्वन्गुरवे प्रदेयं त्वया कियद्वेति तमन्वयुङ्क्त॥ १८॥</strong></p>
<p>एतावद्वाक्यमुक्त्वा प्रतियातुं कामो यस्य तं प्रतियातुकामं गन्तुकामम्। &lsquo;तुम्कामम\।नसोरपि&rsquo; इति मकारलोपः। महर्षेर्वरतन्तोः शिष्यं कौत्सं नृपती रघुनिषिध्य निवार्य। हे विद्वन्, त्वया गुरवे प्रदेयं वस्तु किं किमात्मकं कियत्किपरिमाणं वा। इत्येवं तं कौत्समन्वयुका पृच्छत्। &lsquo;प्रश्नोऽनुयोगः पृच्छा च&rsquo; इत्यमरः॥</p>
<p><strong>ततो यथावद्विहिताध्वराय तस्मै स्मयावेशविवर्जिताय।</strong><br>
<strong>वर्णाश्रमाणां गुरवे स वर्णी विचक्षणः प्रस्तुतमाचचक्षे ॥१९</strong>॥</p>
<p>ततो यथावद्यथार्हम्। अर्हार्थे वतिः। विहिताध्वराय विधिवदनुष्ठितयज्ञाय। सदाचारायेत्यर्थः। स्मयावेशविवर्जिताय गर्वाभिनिवेशशून्याय। अनुद्धतायेत्यर्थः। वर्णानां ब्राह्मणादीनामाश्रमाणां ब्रह्मचर्यादीनां च गुरवे नियामकाय। &lsquo;वर्णाः स्युर्ब्राह्मणादयः&rsquo; इति &lsquo;ब्रह्मचारी गृही वानप्रस्थो भिक्षुश्चतुष्टये। आश्रमोऽस्त्री&rsquo; इति चामरः। सर्वकार्यनिर्वाहकायेत्यर्थः। तस्मै रघवे विचक्षणो विद्वान्वर्णिब्रह्मचारी। &lsquo;वर्णिनो ब्रह्मचारिणः&rsquo; इत्यमरः।&lsquo;वर्णाद्ब्रह्मचारिणि&rsquo; इतीनिप्रत्ययः। सः कौत्सः प्रस्तुतं प्रकृतमाचचक्षे॥</p>
<p><strong>समाप्तविद्येन मया महर्षिर्विज्ञापितोऽभूद्गुरुदक्षिणायै।</strong><br>
<strong>स मे चिरायास्खलितोपचारां तां भक्तिमेवागणयत्पुरस्तात्॥२०॥</strong></p>
<p>समाप्तविद्येन मया महर्षिर्गुरुदक्षिणायै गुरुदक्षिणास्वीकारार्थं विज्ञापितोऽभूत्। स च गुरु द्वित्रश्विरायास्खलितोपचारां तां दुष्करां मे भक्तिमेव पुरस्तात्प्रथममगणयत्संख्यातवान्। भक्तयैव संतुष्टः किं दक्षिणयेत्युक्तवानित्यर्थः। अथवा भक्तिमेव तां दक्षिणामगणयदिति योज्यम् ॥</p>
<p><strong>निर्बन्धसंजातरुषार्थकार्श्यमचिन्तयित्वा गुरुणाहमुक्तः।</strong><br>
<strong>वित्तस्य विद्यापरिसंख्यया मे कोटीश्चतस्रो दश चाहरेति ॥२१॥</strong></p>
<p>निर्बन्धेन प्रार्थनातिशयेन संजातरुषा संजातक्रोधेन गुरुणा। अर्थकार्श्यदारिद्र्यमचिन्तयित्वाविचार्याहम्। वित्तस्य धनस्य चतस्रो दश च कोटीश्चतुर्दशकोटीर्मेमह्यमाहरानयेति विद्यापरिसंख्यया विद्यापरिसंख्यानुसारेणैवोक्तः। अत्र मनुः— &lsquo;अङ्गानि वेदाश्चत्वारो मीमांसा न्यायविस्तरः। पुराणं धर्मशास्त्रं च विद्या ह्येताश्चतुर्दश॥&rsquo; इति ॥</p>
<p><strong>सोऽहं सपर्याविधिभाजनेन मत्वा भवन्तं प्रभुशब्दशेषम्।</strong><br>
<strong>अभ्युत्सहे संप्रति नोपरोद्धुमल्पेतरत्वाच्छ्रुतनिष्क्रयस्य ॥२२ ॥</strong></p>
<p>सोऽहं सपर्याविधिभाजनेनार्घ्यपात्रेण भवन्तं प्रभुशब्द एव शेषो यस्य तं मत्वा। निःस्व नश्चित्येत्यर्थः। श्रुतनिष्क्रयस्य विद्यामूल्यस्याल्पेतरत्वादतिमहत्त्वात्संप्रत्युपरोद्धुं निर्बन्धुं
नाभ्युत्सहे ॥</p>
<p><strong>इत्थं द्विजेन द्विजराजकान्तिरावेदितो वेदविदां वरेण।</strong><br>
<strong>एनोनिवृत्तेन्द्रियवृत्तिरेनं जगाद भूयो जगदेकनाथः ॥२३॥</strong></p>
<p>द्विजराजकान्तिश्चन्द्रकान्तिः। &lsquo;द्विजराजः शशधरो नक्षत्रेशः क्षपाकरः&rsquo; इत्यमरः ‘तस्मात्सोमो राजा नो ब्राह्मणानाम्&rsquo; इति श्रुतेः। द्विजराजकान्तित्वेनार्थावाप्तिवैराग्यंवारयति। एनसः पापान्निवृत्तेन्द्रियवृत्तिर्यस्य स जगदेकनाथो रघुर्वेदविदां वरेण श्रेष्ठेन द्विजैन कौत्सेनेत्थमावेदितो निवेदितः सन्। एनं कौत्सं भूयः पुनर्जगाद॥</p>
<p><strong>गुर्वर्थमर्थी श्रुतपारदृश्वा रघोः सकाशादनवाप्य कामम् ।</strong><br>
<strong>गतो वदान्यान्तरमित्ययं मे मा भूत्परीवादनवावतारः॥ २४ ॥</strong></p>
<p>श्रुतस्य पारं दृष्टवाञ्छुतपारदृश्वा। &lsquo;दृशेः क्वनिप्&rsquo; इति क्वनिप्। गुर्वर्थे गुरुदक्षिणार्थयथा तथार्थी याचकः। विशेषणद्वयेनाप्यस्याप्रत्याख्येयत्वमाह। रघोः सकाशात्कामं मनोरथमनवाप्याप्राप्य वदान्यान्तरं दात्रन्तरं गतः। &lsquo;स्युर्वदान्यस्थूललक्ष्यदानशौण्डा बहुप्रदेइत्यमरः। इत्येवंरूपोऽयं परीवादस्यापवादस्य नवो नूतनः प्रथमोऽवतार आविर्भावो मे माभून्मास्तु। रघोरिति स्वनामग्रहणं संभावितत्वद्योतनार्थम्। तथा च - &lsquo;संभावितस्य चाकीर्तिर्मरणादतिरिच्यते&rsquo; इति भावः॥</p>
<p><strong>स त्वं प्रशस्तंमहितेमदीये वसंश्चतुर्थोऽग्निरिवाग्न्यगारे ।</strong><br>
<strong>द्वित्राण्यहान्यर्हसि सोढुमर्हन्यावद्यते साधयितुं त्वदर्थम् ॥ २५ ॥</strong></p>
<p>स त्वं महिते पूजिते प्रशस्ते प्रसिद्धे मदीयेऽभ्यगारे त्रेताग्निशालायां चतुर्थोऽग्निरिववसद्वित्राणि द्वे त्रीणि वाहानि दिनानि। &lsquo;संख्ययाव्ययासन्नाद्राधिकसंख्याः संख्येये&rsquo; इतिबहुव्रीहिः। &lsquo;बहुव्रीहौ संख्येये ढजबहुगणात्&rsquo; इति डच्प्रत्ययः समासान्तः। सोढुमर्हसि।हे अर्हन्मान्य, त्वदर्थे तव प्रयोजनं साधयितुं यावद्यते यतिष्ये। &lsquo;यावत्पुरानिपातयोर्लट्&rsquo; इति भविष्यदर्थे लट् ॥</p>
<p><strong>तथेति तस्यावितथं प्रतीतः प्रत्यग्रहीत्संगरमग्रजन्मा।</strong><br>
<strong>गामात्तसारां रघुरप्यवेक्ष्य निष्क्रष्टुमर्थं चकमे कुबेरात् ॥ २६ ॥</strong></p>
<p>अग्रजन्मा ब्राह्मणः प्रतीतः प्रीतः संस्तस्य रघोरवितथममोघं संगरं प्रतिज्ञाम्। &lsquo;अथप्रतिज्ञाजिसंविदापत्सु संगरः&rsquo; इत्यमरः। &lsquo;तां गिरम्&rsquo; इति केचित्पठन्ति। तथेति प्रत्यग्रहीत्रघुरपि गां भूमिमात्तसारां गृहीतधनामवेक्ष्य कुबेरादर्थं निष्क्रष्टुमाहर्तु चकम इयेष ॥</p>
<p><strong>वसिष्ठमन्त्रोक्षणजात्प्रभावादुदन्वदाकाशमहीधरेषु ।</strong><br>
<strong>मरुत्सखस्येव बलाहकस्य गतिर्विजघ्ने न हि तद्रथस्य ॥ २७ ॥</strong></p>
<p>वसिष्ठस्य यन्मन्त्रेणोक्षणमभिमन्त्र्य प्रोक्षणं तज्जात्प्रभावात्सामर्थ्याद्धेतोः। उदन्वदाकाशमहीधरेषूदन्वत्युदधावाकाशे महीधरेषु वा। मरुत्सखस्य। मरुतः सखेति तत्पुरुषोबहुव्रीहौ समासान्ताभावात्। ततो वायुसहायस्येति लभ्यते। वारीणां वाहको बलाहकः। पृषोदरादित्वात्साधुः। तस्येव मेघस्येव। तद्रथस्य गतिः संचारो न विजने न विहता हि ।</p>
<p><strong>अथाधिशिश्ये प्रयतः प्रदोषे रथं रघुः कल्पितशस्त्रगर्भम् ।</strong><br>
<strong>सामन्तसंभावनयैव धीरः कैलासनाथं तरसा जिगीषुः ॥ २८ ॥</strong></p>
<p>अथ प्रदोषे रजनीमुखे। तत्काले यानाधिरोहणविधानात्। प्रयतो धीरो रघुः। समग्यन्ताद्भवः सामन्तः। राजमात्रमिति संभावनयैव कैलासनाथं कुबेरं तरसा बलेन जिगीषुद्विजैतुमिच्छुः सन्। कल्पितं सज्जितं शस्त्रं गर्भे यस्य तं रथमधिशिश्ये। रथे शयितवानित्यर्थः। &lsquo;अधिशीस्थासां कर्म&rsquo; इति कर्मत्वम् ॥</p>
<p><strong>प्रातः प्रयाणाभिमुखाय तस्मै सविस्मयाः कोषगृहे नियुक्ताः।</strong><br>
<strong>हिरण्मयीं कोषगृहस्य मध्ये दृष्टिं शशंसुः पतितां नभस्तः॥२९</strong>॥</p>
<p>प्रातः प्रयाणाभिमुखाय तस्मै रघवे कोषगृहे नियुक्ता अधिकृता भाण्डागारिकाः सविस्मयाः सन्तः कोषगृहस्य मध्ये नभस्तो नभसः। पञ्चम्यास्तसिल्प्रत्ययः। पतितां हिरण्मयीं सुवर्णमयीम्। ‘दाण्डिनायन-&rsquo; इत्यादिना निपातनात्साधुः। वृष्टिं शशंसुः कथयामासुः॥</p>
<p><strong>तं भूपतिर्भासुरहेमराशिं लब्धं कुबेरादभियास्यमानात्।</strong><br>
<strong>दिदेश कौत्साय समस्तमेव पादं सुमेरोरिवं वज्रभिन्नम्॥३०॥</strong></p>
<p>भूपती रघुः। अभियास्यमानादभिगमिष्यमाणात्कुबेराल्लब्धम्। वज्रेण कुलिशेन भिन्नं सुमेरोः पादं प्रत्यन्तपर्वतमिव स्थितम्। &lsquo;पादाः प्रत्यन्तपर्वताः&rsquo; इत्यमरः। ‘शृङ्गम्&rsquo; इति क्वचित्पाठः। तं भासुरं भास्वरम्। &lsquo;भञ्जभासमिदो घुरच&rsquo; इति घुरच्। हेमराशि समस्तं कृत्स्नमेव कौत्साय दिदेश ददौ। न तु चतुर्दशकोटिमात्रमित्येवकारार्थः॥</p>
<p><strong>जनस्य साकेतनिवासिनस्तौ द्वावप्यभूतामभिनन्द्यसत्त्वौ।</strong><br>
<strong>गुरुप्रदेयाधिकनिःस्पृहोऽर्थी नृपोऽर्थिकामादधिकप्रदश्च॥३१॥</strong></p>
<p>तावर्थिदातारौ द्वावपि साकेतनिवासिनोऽयोध्यावासिनः। &lsquo;साकेतः स्यादयोध्यायां कोसला नन्दिनी च सा&rsquo; इति यादवः। जनस्याभिनन्द्यसत्त्वौ स्तुत्यव्यवसायावभूताम्।&lsquo;द्रव्यासुव्यवसायेषु सत्त्वमस्त्री तु जन्तुषु&rsquo; इत्यमरः। कौ द्वौ। गुरुप्रदेयादधिकेऽतिरिक्तद्रव्ये निस्पृहोऽर्थी। अर्थिकामादर्थिमनोरथादधिकं प्रददातीति तथोक्तः। &lsquo;प्रे दाज्ञः&rsquo; इति कप्रत्ययः। नृपश्च॥</p>
<p><strong>अथोष्ट्रवामीशतवाहितार्थं प्रजेश्वरं प्रीतमना महर्षिः</strong><br>
<strong>स्पृशन्करेणानतपूर्वकायंसंप्रस्थितो वाचमुवाच कौत्सः॥३२॥</strong></p>
<p>अथ प्रीतमना महर्षिः कौत्सः संप्रस्थितः प्रस्थास्यमानः सन्। &lsquo;आशंसायां भूतवच्च&rsquo; इति भविष्यदर्थे क्तः। उष्ट्राणां क्रमेलकानां वामीनां वडवानां च शतैर्वाहितार्थ प्रापितधनमानतपूर्वकायम्। विनयनम्रमित्यर्थः। प्रजेश्वरं रघु करेण स्पृशन्वाचमुवाच॥</p>
<p><strong>किमत्र चित्रं यदि कामसूर्भूर्वृत्ते स्थितस्याधिपतेः प्रजानाम्।</strong><br>
<strong>अचिन्तनीयस्तु तव प्रभावो मनीषितं द्यौरपि येन दुग्धा॥३३॥</strong></p>
<p>वृत्ते स्थितस्य। ‘न्यायेनार्जनमर्थस्य वर्धनं पालनं तथा। सत्पात्रेप्रतिपत्तिश्च राजवृत्त चतुर्विधम्॥&rsquo; इति कामन्दकः। तस्मिन्वृत्ते स्थितस्य प्रजानामधिपतेर्नृपस्य भूः कामान्सूत इति कामसूर्यदि। &lsquo;सत्सूद्विषद्रुह—&rsquo; इत्यादिना किप्। अत्र कामप्रसवने किं चित्रम्। न चित्रमित्यर्थः। किंतु तव प्रभावो महिमा त्वचिन्तनीयः। येन त्वया द्यौरपि मनीषितमभिलषितं दुग्धा। दुहेर्द्विकर्मकत्वादप्रधाने कर्मणि क्तः। &lsquo;प्रधानकर्मण्याख्येये लादीनाहुर्द्विकर्मणाम्। अप्रधाने दुहादीनां ण्यन्ते कर्तुश्च कर्मणः॥&rsquo; इति स्मरणात्॥</p>
<p><strong>आशास्यमन्यत्पुनरुक्तभूतं श्रेयांसि सर्वाण्यधिजग्मुषस्ते।</strong><br>
<strong>पुत्रं लभवात्मगुणानुरूपं भवन्तमीड्यं भवतः पितेव॥३४॥</strong></p>
<p>सर्वाणि श्रेयांसि शुभान्यधिजग्मुषः प्राप्तवतस्ते तवान्यत्पुत्रातिरिक्तमाशास्यमाशीः साध्यमाशंसनीयं वा पुनरुक्तभूतम्। सर्वे सिद्धमित्यर्थः। किं त्वीड्यं स्तुत्यं भवन्तं भवतः पितेवात्मगुणानुरूपम्। त्वया तुल्यगुणमित्यर्थः। पुत्रं लभस्व प्राप्नुहि॥</p>
<p><strong>इत्थं प्रयुज्याशिपमग्रजन्मा राज्ञे प्रतीयाय गुरोः सकाशम्।</strong><br>
<strong>राजापि लेभे सुतमाशु तस्मादालोकमर्कादिव जीवलोकः॥३५॥</strong></p>
<p>अग्रजन्मा ब्राह्मणः। &lsquo;अग्रजन्मा द्विजे श्रेष्ठे भ्रातरि ब्रह्मणि स्मृतः&rsquo; इति विश्वः। इत्थं राज्ञ आशिषं प्रयुज्य दत्त्वा गुरोः सकाशं समीपं प्रतीयाय प्राप। राजापि। जीवलोको जीवसमूहः। &lsquo;जीवः प्राणिनि गष्पितौ&rsquo; इति विश्वः। अर्कादालोकं प्रकाशमिव। &lsquo;चैतन्यम्&rsquo; इति पाठे ज्ञानम्। तस्मादृषैराशु सुतं लेभे प्राप॥</p>
<p><strong>ब्राह्मे मुहूर्ते किल तस्य देवी कुमारकल्पं सुषुवे कुमारम्।</strong><br>
<strong>अतः पिता ब्रह्मण एव नाम्ना तमात्मजन्मानमजं चकार॥३६॥</strong></p>
<p>तस्य रघेोदेवी महिषी ब्राह्मे। &lsquo;तस्येदम्&rsquo; इत्यण्। ब्रह्मदेवताकेऽभिजिन्नामके मुहूर्ते किलेषदसमाप्तं कुमारं कुमारकल्पं स्कन्दसदृशम्। &lsquo;ईषदसमाप्तौ—&rsquo; इत्यादिना कल्पप्प्रत्ययः कुमारं पुत्रं सुषुवे। &lsquo;कुमारो वालके स्कन्दे&rsquo; इति विश्वः। अतो ब्राह्ममुहूर्तोत्पन्नत्वात्पितारघुर्ब्रह्मणो विधेरेव नाम्रा तमात्मजन्मानं पुत्रमजमजनामकं चकार। &lsquo;अजो हरौ हरे कामे विधौ छागे रघोः सुते&rsquo; इति विश्वः॥</p>
<p><strong>रूपं तदोजस्वि तदेव वीर्यं तदेव नैसर्गिकमुन्नतत्वम्।</strong><br>
<strong>न कारणात्स्वाद्विभिदे कुमारः प्रवर्तितो दीप इव प्रदीपात्॥३७॥</strong></p>
<p>ओजस्वि तेजस्वि बलिष्ठं वा। &lsquo;ओजस्तेजसि धातूनामवष्टम्भप्रकाशयोः। ओजो बले चदीप्तौ च&rsquo; इति विश्वः। रूपं वपुः। &lsquo;अथ रूपं नपुंसकम्। स्वभावाकृतिसौन्दर्यवपुषि श्लोकशब्दयोः॥&rsquo; इति विश्वः। तदेव पैतृकमेव। वीर्य शौर्य तदेव। नैसर्गिकं स्वाभाविकमुन्नतत्वं तदेव। तादृशमेवेत्यर्थः। कुमारो बालकः। प्रवर्तित उत्पादितो दीपः प्रदीपात्स्वोत्पाद-कदीपादिव। स्वात्स्वकीयात्। &lsquo;पूर्वादिभ्यो नवभ्यो वा&rsquo; इति स्माद्भावो वैकल्पिकः। कारणाज्जनकान्न बिभिदे भिन्नोनाभूत्। सर्वात्मना तादृश एवाभूदित्यर्थः॥</p>
<p><strong>उपात्तविद्यं विधिवद्गुरुभ्यस्तं यौवनोदविशेषकान्तम्।</strong><br>
<strong>न श्रीः साभिलाषापि गुरोरनुज्ञां धीरेव कन्या पितुराचकाङ्क्ष॥३८॥</strong></p>
<p>गुरुभ्यो विधिवद्यथाशास्त्रमुपात्तविद्यं लब्धविद्यम्। यौवनस्योद्भेदादाविर्भावाद्धेतोर्विशेषेण कान्तं सौम्यं तमजं प्रति साभिलाषापि श्रीः। धीरा स्थिरोन्नतचित्ता। &lsquo;स्थिरा चितोन्नतिर्या तु तद्धैर्यमिति संज्ञितम्&rsquo; इति भूपालः। कन्या पितुरिव। गुरोरनुज्ञामाचकाङ्क्षेयेष। यौवराज्यार्होऽभूदित्यर्थः। अनुज्ञाशब्दात्पितृपारतन्त्र्यमुपमासामर्थ्यात्पाणिग्रहणयोग्यता च ध्वन्यते॥</p>
<p><strong>अथेश्वरेण क्रथकैशिकानां स्वयंवरार्थं स्वसुरिन्दुमत्याः।</strong><br>
<strong>आप्तः कुमारानयनोत्सुकेन भोजेन दूतो रघवे विसृष्टः॥३९॥</strong></p>
<p>अथ स्वसुर्भगिन्या इन्दुमत्याः स्वयंवरार्थ कुमारस्याजस्यानयन उत्सुकेन क्रथकैशिकानां विदर्भदेशानामीश्वरेण स्वामिना भोजेन राज्ञाप्तो हितो दूतो रघवे विसृष्टः प्रेषितः। क्रियामात्रयोगेऽपि चतुर्थी॥</p>
<p><strong>तं श्लाघ्यसंबन्धमसौ विचिन्त्य दारक्रियायोग्यदशं च पुत्रम्।</strong><br>
<strong>प्रस्थापयामास ससैन्यमेनमृद्धां विदर्भाधिपराजधानीम्॥४०॥</strong></p>
<p>असौ रघुस्तं भोजं श्लाघ्यसंबन्धमनूचानत्वादिगुणयोगात्स्पृहणीयसंबन्धं विचिन्त्य विचार्य पुत्रं च दारक्रियायोग्यदर्श विवाहयोग्यवयसं विचिन्त्य ससैन्यमेनं पुत्रमृद्धां समृद्धां विदर्भाधिपस्य भोजस्य राजधानीं पुरीं प्रति प्रस्थापयामास। धीयते ऽस्यामिति धानी।&lsquo;करणाधिकरणयोश्च&rsquo; इत्यधिकरणे ल्युट्प्रत्ययः। राज्ञां धानीति विग्रहः॥</p>
<p><strong>तस्योपकार्यारचितोपचारा वन्येतरा जानपदोपदाभिः।</strong><br>
<strong>मार्गे निवासा मनुजेन्द्रसूनोर्वभूवुरुद्यानविहारकल्पाः॥४१॥</strong></p>
<p>उपकार्यासु राजयोग्येषु पटभवनादिषु। &lsquo;सौधोऽस्त्री राजसदनमुपकार्योपकारिका&rsquo; इत्यमरवचनव्याख्याने क्षीरस्वामी। उपक्रियत उपकरोति वा पटमण्डपादि राजसदनमिति। रचिता उपचाराः शयनादयो येषु ते तथोक्ताः। जानपदानां जनपदेभ्य आगतानामुपदा-</p>
<p>भिरुपायनैः। वन्या वने भवा इतरे येषां ते वन्येतराः। अवन्या इत्यर्थः। &lsquo;न बहुव्रीहौं&rsquo;इति सर्वनामसंज्ञानिषेधः। तत्पुरुषे सर्वनामसंज्ञा दुर्वारैव। तस्य मनुजेन्द्रसूनोरजस्य मार्गे निवासा वासनिका उद्यानान्याक्रीडाः। &lsquo;पुमानाक्रीड उद्यानम्&rsquo; इत्यमरः। तान्येव विहारा विहारस्थानानि तत्कल्पाः। तत्सदृशा इत्यर्थः। &lsquo;ईषदसमाप्तौ —&rsquo; इति कल्पप्प्रत्ययः। बभूवुः॥</p>
<p><strong>स नर्मदारोधसि सीकरादैर्मरुद्भिरा नर्तितनक्तमाले।</strong><br>
<strong>निवेशयामास विलङ्घिताध्वा क्लान्तं रजोधूसरकेतु सैन्यम्॥४२॥</strong></p>
<p>विलङ्घिताध्वातिक्रान्तमार्गः सोऽजः सीकराद्वैः। शीतलैरित्यर्थः। मरुद्भिर्वातैरानर्तिताः कम्पिता नक्तमालाश्चिरविल्वाख्यवृक्षभेदाः। &lsquo;चिरबिल्वो नक्तमालः करजश्च करञ्जके&rsquo; इत्यमरः। यस्मिस्तस्मिन्। निवेशार्ह इत्यर्थः। नर्मदाया रोधसि रेवायास्तीरे क्लान्तं श्रान्तं रजोभिर्धूसराः केतवो ध्वजा यस्य तत्सैन्यं निवेशयामास॥</p>
<p><strong>अथोपरिष्टाद्रमरैर्भ्रमद्भिः प्राक्सूचितान्तः सलिलप्रवेशः।</strong><br>
<strong>निर्धौतदानामलगण्डभित्तिर्वन्यः सरित्तो गज उन्ममज्ज॥४३॥</strong></p>
<p>अथोपरिष्टादूर्ध्वम्। ‘उपर्युपरिष्टात्&rsquo; इति निपातः। भ्रमद्भिः। मदलोभादिति भावः।</p>
<p>भ्रमरैः प्रागुन्मज्जनात्पूर्व सूचितो ज्ञापितोऽन्तः सलिले प्रवेशो यस्य स तथोक्तः। निर्धीतदाने क्षालितमदे अत एवामले गण्डभित्ती यस्य स तथोक्तः। &lsquo;दानं गजमदे त्यागे&rsquo; इति शाश्वतः। प्रशस्तौ गण्डौ गण्डभित्ती। &lsquo;प्रशंसावचनैश्च&rsquo; इति समासः। भित्तिशब्दः प्रशस्तार्थः। तथा च गणरत्नमहोदधौ - &lsquo;मतल्लिकोद्धमिश्राः स्युः प्रकाण्डस्थलभित्तयः&rsquo; इति। भित्तिः प्रदेशो वा। &lsquo;भित्तिः प्रदेशे कुड्येऽपि&rsquo; इति विश्वः। निर्धीतदानेनामला गण्डभि &ldquo;त्तिर्यस्येति वा। वन्यो गजः सरित्तो नर्मदायाः सकाशात्। पञ्चम्यास्तसिल्प्रत्ययः। उन्ममज्जोत्थितः॥</p>
<p><strong>निःशेषविक्षालितधातुनापि वमक्रियामृक्षवतस्तटेषु।</strong><br>
<strong>नीलोर्ध्वरेखाशवलेन शंसन्दन्तद्वयेनाश्म विकुण्ठितेन॥४४॥</strong></p>
<p>कथंभूतो गजः। निःशेषविक्षालितधातुनापि धौतगैरिकादिनापि। नीलाभिरूर्ध्वाभी रेखाभिस्तटाभिघातजनिताभिः शबलेन कर्बुरेण। &lsquo;चित्रं किर्मीरकल्माषशबलैताश्च कर्बुरे&rsquo; इत्यमरः। अश्मभिः पाषानैर्रविकुण्ठितेन कुण्ठीकृतेन दन्तद्वयेन। ऋक्षवान्नाम कश्चित्तत्रत्यः पर्वतः। तस्य तटेषु वप्रक्रियां वप्रक्रीडाम्। उत्खातकेलिमित्यर्थः। &lsquo;उत्खातकेलिः शृङ्गाधैर्वप्रकीडा निगद्यते&rsquo; इति शब्दार्णवः। शंसन्कथयन्। सूचयन्नित्यर्थः। युग्मम्॥</p>
<p><strong>संहारविक्षेपलघुक्रियेण हस्तेन तीराभिमुखः सशब्दम्।</strong><br>
<strong>बभौ स भिन्दन्बृहतस्तरंगान्वार्यर्गलाभङ्ग इव प्रवृत्तः॥४५॥</strong></p>
<p>संहारविक्षेपयोः संकोचनप्रसारणयोर्लघुक्रियेण क्षिप्रव्यापारेण। &lsquo;लघु क्षिप्रतरं द्रुतम्&rsquo; इत्यमरः। हस्तेन शुण्डादण्डेन। &lsquo;हस्तो नक्षत्रभेदे स्यात्करेभकरयोरपि&rsquo; इति विश्वः। सशब्दं</p>
<p>संघोषं बृहतस्तरंगान्भिन्दन्विदारयंस्तीराभिमुखः स गजः। वारी गजबन्धनस्थानम्। &lsquo;वारी तु गजबन्धनी&rsquo; इति यादवः। वार्या अर्गलाया विष्कम्भस्य भङ्गे भञ्जने प्रवृत्त इव बभौ॥</p>
<p><strong>शैलोपमः शैवलमञ्जरीणां जालानि कर्षन्नुरसा स पश्चात्।</strong><br>
<strong>पूर्वं तदुत्पीडितवारिराशिः सरित्प्रवाहस्तटमुत्ससर्प॥४६॥</strong></p>
<p>शैलोपमः स गजः शैवलमञ्जरीणां जालानि वृन्दान्युरसा कर्षन्पश्वात्तटमुत्ससर्प। पूर्व तेन गजेनोत्पीडितो नुन्नो वारिराशिर्यस्य स सरित्प्रवाहस्तटमुत्ससर्प॥</p>
<p><strong>तस्यैकनागस्य कपोलभित्त्योर्जलावगाहक्षणमात्रशान्ता।</strong><br>
<strong>के&rsquo;</strong> <strong>वन्येतरानेकपदर्शनेन पुनर्दिदीपे मददुर्दिनश्रीः॥४७॥</strong></p>
<p>तस्यैकनागस्यैकाकिनो गजस्य कपोलभित्योर्जलावगाहेन क्षणमात्रं शान्ता निवृत्ता मददुर्दिनश्रीर्मदवर्षलक्ष्मीर्वन्येतरेषां ग्राम्याणामनेकपानां द्विपानां दर्शनेन पुनर्दिदीपे ववृधे॥</p>
<p><strong>सप्तच्छदक्षीरकटुप्रवाहमसह्यमाघ्राय मदं तदीयम्</strong><br>
<strong>विलङ्घिताधोरणतीव्रयत्नाः सेनागजेन्द्रा विमुखा बभूवुः॥४८॥</strong></p>
<p>सप्तच्छदस्य वृक्षविशेषस्य क्षीरवत्कटुः सुरभिः प्रवाहः प्रसारो यस्य तम्। &lsquo;कटुतिक्तकषायास्तु सौरभ्येऽपि प्रकीर्तिताः&rsquo; इति यादवः। असह्यंतदीयं मदमाघ्राय सेनागजेन्द्राः। विलङ्घितस्तिरस्कृत आधोरणानां हस्तिपकानां तीव्रो महान्यत्नो यैस्ते तथोक्ताः सन्तः। &lsquo;आधोरणा हस्तिपका हस्त्यारोहा निषादिनः&rsquo; इत्यमरः। विमुखाः। पराङ्मुखा बभूवुः॥</p>
<p><strong>स छिन्नबन्धद्रुतयुग्यशून्यं भग्नाक्षपर्यस्तरथं क्षणेन।</strong><br>
<strong>रामापरित्राणविहस्तयोधं सेनानिवेशं तुमुलं चकार॥४९॥</strong></p>
<p>स गजः। छिन्ना बन्धा यैस्ते छिन्नबन्धा द्रुताः पलायिताः। युगं वहन्तीति युग्या वाहा यस्मिन्सः। स चासौ शून्यश्व तम्। भग्ना अक्षा रथावयवदारुविशेषाः।&rsquo; अक्षो रथस्यावयवे पाशकेऽप्यक्षमिन्द्रियम्&rsquo; इति शाश्वतः। येषां ते भग्नाक्षा अत एव पर्यस्ताः पतिता रथा यस्मिस्तम्। रामाणां स्त्रीणां परित्राणे संरक्षणे विहस्ता व्याकुलाः। &lsquo;विहस्तव्याकुलौ समौ&rsquo; इत्यमरः। योधा यस्मिंस्तं सेनानिवेशं शिविरं क्षणेन तुमुलं संकुलं चकार॥</p>
<p><strong>तमापतन्तं नृपतेरवध्यो वन्यः करीति श्रुतवान्कुमारः।</strong><br>
<strong>निवर्तयिष्यन्विशिखेन कुम्भे जघान नात्यायतकृष्टशार्ङ्गः॥५०॥</strong></p>
<p>नृपते राज्ञो वन्यः कर्यवध्य इति श्रुतवाञ्छास्त्राज्जातवान्कुमार आपतन्तमभिधावन्तं तं गजं निवर्तयिष्यन्न तु प्रहरिष्यन्। अत एव नात्यायतमनतिदीर्घ यथा स्यात्। नञर्थस्य नशब्दस्य सुप्सुपेंति समासः। कृष्टशार्ङ्ग ईषदाकृष्टचापः सन्विशिखेन बाणेन कुम्भे जघान। अत्र चाक्षुषः – &lsquo;लक्ष्मीकामो युद्धादन्यत्र करिवधं न कुर्यात्। इयं हि श्रीर्ये करिणः&rsquo; इति। अत एव &lsquo;युद्धादन्यत्र&rsquo; इति द्योतनार्थमेव वन्यग्रहणं कृतम्॥</p>
<p><strong>स विद्धमात्रः किल नागरूपमुत्सृज्य तद्विस्मितसैन्यदृष्टः।</strong><br>
<strong>स्फुरत्प्रभामण्डलमध्यवर्ति कान्तं वपुर्व्योमचरं प्रपेदे॥५१॥</strong></p>
<p>स गजो विद्धमात्रस्ताडितमात्रः किल न तु प्रहृतस्तथापि नागरूपं गजशरीरमुत्सृज्य। तेन वृत्तान्तेन विस्मितैस्तद्विस्मितैः सैन्यैर्दृष्टः सन्। स्फुरतः प्रभामण्डलस्य मध्यवर्ति कान्तं मनोहरं व्योमचरं वपुः प्रपेदे प्राप॥</p>
<p><strong>अथ प्रभावोपनतैः कुमारं कल्पद्रुमोत्थैरवकीर्य पुष्पैः।</strong><br>
<strong>उवाच वाग्मी दशनप्रभाभिः संवर्धितोरःस्थलतारहारः॥५२॥</strong></p>
<p>अथ प्रभावेनोपनतैः प्राप्तैः कल्पद्रुमात्यैः कल्पवृक्षोत्पन्नैः पुष्पैः कुमारमजमवकीर्याभिवृष्य दशनप्रभाभिर्दन्तकान्तिभिः संवर्धिता उरःस्थले ये तारहाराः स्थूला मुक्ताहारास्ते येन स तथोक्तः। वाचोऽस्य सन्तीति वाग्मी वक्ता। &lsquo;वाचो ग्मिनिः&rsquo; इति ग्मिनिप्रत्ययः। स पुरुष उवाच॥</p>
<p><strong>मतङ्गशापादवलेपमूलादवाप्तवानस्मि मतङ्गजत्वम्।</strong><br>
<strong>अवेहि गन्धर्वपतेस्तनूजं प्रियंवदं मां प्रियदर्शनस्य॥५३॥</strong></p>
<p>अवलपमूलाद्गर्वहेतुकात्। ‘अवलेपस्तु गर्वे स्याल्लेपने द्वेषणेऽपि च&rsquo; इति विश्वः। मतङ्गस्य मुनेः शापान्मतङ्गजत्वमवाप्तवानस्मि। मां प्रियदर्शनस्य प्रियदर्शनाख्यस्य गन्धर्वपतेर्गन्धर्वराजस्य तनूजं पुत्रम्। &lsquo;बियां मूर्तिस्तनुस्तनूः&rsquo; इत्यमरः। तन्वादेर्वेत्यङिति केचित्। प्रियंवदं प्रियंवदाख्यमवेहि जानीहि। प्रियं वदतीति प्रियंवदः। प्रियवशे वदः खच्&rsquo; हात खच्प्रत्ययः॥</p>
<p><strong>स चातुनीतः प्रणतेन पञ्चान्मया महर्षिर्मृदुतामगच्छत्।</strong><br>
<strong>उष्णत्वमन्यातपसंप्रयोगाच्छैत्यं हि यत्सा प्रकृतिर्जलस्य॥५४॥</strong></p>
<p>स महर्षिश्च प्रणतेन मयानुनीतः सन्पश्चान्मृदुतां शान्तिमगच्छत्। तथाहि। जलस्योमनेरातपस्य वा संप्रयोगात्संपर्कात्। न तु प्रकृत्योष्णत्वम्। यच्छेत्यं सा प्रकृतिः स्वभावः। विधेयप्राधान्यात्सेति स्त्रीलिङ्गनिर्देशः। महर्षीणां शान्तिरेव स्वभावो न क्रोध इत्यर्थः।</p>
<p><strong>इक्ष्वाकुवंशप्रभवो यदा ते भेत्स्यत्यजः कुम्भमयोमुखेन।</strong><br>
<strong>संयोक्ष्यसे स्वेन वपुर्महिना तदेत्यवोचत्स तपोनिधिर्माम्॥५५॥</strong></p>
<p>इक्ष्वाकुवंशः प्रभवो यस्य सोऽजो यदा ते कुम्भमयोमुखेन लोहाग्रेण शरेण भेत्स्यति विदारयिष्यति तदा स्वेन वपुषो महिमन्नापुनः संयोक्ष्यसे संगंस्यस इति स तपोनिधिर्मामवोचत्॥</p>
<p><strong>समोचितः सववता वयाहं शापाच्चिरप्रार्थितदर्शनेन।</strong><br>
<strong>प्रतिप्रियं चेद्भवतो न कुर्यां वृथा हि मे स्यात्स्वपदोपलब्धिः॥५६॥</strong></p>
<p>चिरं प्रार्थित दर्शनं यस्य तेन सत्ववता बलवता त्वयाहं शापात्संमोचितो मोक्ष प्रापितः। भवतः प्रतिप्रियं प्रत्युपकारं न कुर्या चेन्मे स्वपदोपलब्धिः स्वस्थानप्राप्तिः। पदं व्यवसितत्राणस्थानलक्ष्माङ्गिवस्तुषु&rsquo; इत्यमरः। वृथा स्याद्धि। तदुक्तम् — &lsquo;प्रतिकर्तुमशक्तस्य जीवितान्मरणं वरम्&rsquo; इति॥</p>
<p><strong>संमोहनं नाम सखे ममास्त्रम प्रयोगसंहारविभक्तमन्त्रम्।</strong><br>
<strong>गान्धर्वमादत्स्व यतः प्रयोक्तर्न चारिहिंसा विजयश्च हस्ते॥५७॥</strong></p>
<p>हे सखे। सखिशब्देन समप्राणतोक्ता। यथोक्तम्–&lsquo;अत्यागसहनो बन्धुः सदैवानुमतः सुहृत्। एकक्रियं भवेन्मित्रं समप्राणः सखा मतः॥&rsquo; इति। प्रयोगसंहारयोर्विभक्तमन्त्रं गान्धर्वे गन्धर्वदेवताकम्। संमोह्यतेऽनेनेति संमोहनं नाम ममास्त्रमादत्स्व गृहाण। यतोऽस्त्रात्प्रयोक्तुरस्त्रप्रयोगिणोऽरिहिंसा न च विजयश्चहस्ते। हस्तगतो विजयो भवतीत्यर्थः॥ वधलज्जितः कथमस्त्रग्रहणपरः स्यामिति चेत्तत्राह—</p>
<p><strong>अलं ह्रिया मां प्रति यन्मुहूर्त दयापरोऽभूः प्रहरन्नपि त्वम्।</strong><br>
<strong>तस्मादुपच्छन्दयति प्रयोज्यं मयि खया न प्रतिषेधरौक्ष्यम्॥५८॥</strong></p>
<p>किं च। मां प्रति ह्रिया प्रहारनिमित्तयालम्। कुतः। यद्यतो हैतोस्त्वं मां प्रहरन्नपि मुहूर्ते दयापरः कृपालुरभूः। तस्मादुपच्छन्दयति प्रार्थयमाने मयि त्वया। प्रतिषेधः परिहारः। स एव रौक्ष्यं पारुष्यम्। तन्न प्रयोज्यं न कर्तव्यम्॥</p>
<p><strong>तथेत्युपस्पृश्य पयः पवित्रं सोमोद्भवायाः सरितो नृसोमः।</strong><br>
<strong>उदङ्मुखः सोऽस्त्रविदस्त्त्रमन्त्रं जग्राह तस्मान्निगृहीतशापात्॥५९॥</strong></p>
<p>ना सोमश्चन्द्र इव नृसोमः। उपमितसमासः। &lsquo;सोम ओषधिचन्द्रयोः&rsquo; इति शाश्वतः। पुरुषश्रेष्ठ इत्यर्थः। अस्त्रविदस्त्रज्ञः सोऽजस्तथेति सोम उद्भवो यस्याः सा तस्याः सोमोद्भवायाः सरितो नर्मदायाः। &lsquo;रेवा तु नर्मदा सोमोद्भवा मेखलकन्यका&rsquo; इत्यमरः। पवित्रं पय उपस्पृश्य पीत्वा। आचम्येत्यर्थः। उदङ्मुखः सन्निगृहीतशापानिवर्तितशापात्। उपकृतादित्यर्थः। तस्मात्प्रियंवदादस्त्रमन्त्रं जग्राह॥</p>
<p><strong>एवं तयोरध्वनि दैवयोगादासेदुषोः सख्यमचिन्त्यहेतु।</strong><br>
<strong>एको ययौ चैत्ररथप्रदेशान्सौराज्यरम्यानपरो विदर्भान्॥६०॥</strong></p>
<p>एवमध्वनि मार्गे दैवयोगाद्दैववशादचिन्त्यहेत्वनिर्धार्यहेतुकं सख्यं सखित्वम्। &lsquo;सख्युर्यः‍ इति बप्रत्ययः। आसेदुषोः प्राप्तवतोस्तयोर्मध्य एको गन्धर्वश्चैत्ररथस्य कुबेरोद्यानस्य प्रदेशान्। &lsquo;अस्योद्यानं चैत्ररथम्&rsquo; इत्यमरः। अपरोऽजः सौराज्येन राजन्वत्तया रम्यान्विदभन्विदर्भदेशान्ययौ॥</p>
<p><strong>तं तस्थिवांसं नगरोपकण्ठे तदागमारूढगुरुप्रहर्षः।</strong><br>
<strong>प्रत्युज्जगाम क्रथकैशिकेन्द्रश्चन्द्रं प्रवृद्धोर्मिरिवोर्मिमाली॥६१॥</strong></p>
<p>नगरस्योपकण्ठे समीपे तस्थिवासं स्थितं तमजं तस्याजस्यागमेनागमनेनारूढ उत्पन्नो गुरुः प्रहर्षो यस्य स क्रथकैशिकेन्द्रो विदर्भराजः। प्रवृद्धोर्मरूर्मिमाली समुद्रश्चन्द्रमिव। प्रत्युज्जगाम॥</p>
<p><strong>प्रवेश्य चैनं पुरमग्रयायी नीचैस्तथोपाचरदर्पितश्रीः।</strong><br>
<strong>मेने यथा तत्र जनः समेतो वैदर्भमागन्तुमजं गृहेशम्॥६२॥</strong></p>
<p>एनमजमग्रयायी। सेवाधर्मेण पुरो गच्छन्नित्यर्थः। नीचैर्नम्रः पुरं प्रवेश्य प्रवेशं कारयित्वा प्रीत्यार्पितश्रीस्तथा तेन प्रकारेणोपाचरदुपचरितवान्। यथा येन प्रकारेण तत्र पुरे समेतो मिलितो जनो वैदर्भे भोजमागन्तुं प्राघूर्णिकं मेने। अजं गृहेशं गृहपति मेने॥</p>
<p><strong>तस्याधिकारपुरुषैः प्रणतैः प्रदिष्टां</strong><br>
<strong>प्राग्द्वारवेदिविनिवेशितपूर्णकुम्भाम्।</strong><br>
<strong>रम्यां रघुप्रतिनिधिः स नवोपकार्या</strong><br>
<strong>वाल्यात्परामिव दशां मदनोऽध्युवास॥६३॥</strong></p>
<p>रघुप्रतिनिधी रघुकल्पः। रघुतुल्य इत्यर्थः। उक्तं च दण्डिना सादृश्यवाचकप्रस्तावे&rsquo;कल्पदेशीयदेश्यादि प्रख्यप्रतिनिधी अपि&rsquo; इति। सोऽजः प्रणतैर्नमस्कृतवद्भिः। कर्तरिक्तः। तस्य भोजस्याधिकारो नियोगस्तस्य पुरुषैः। अधिकृतैरित्यर्थः। प्रदिष्टां निर्दिष्टां प्राग्द्वारस्य वेद्यां विनिवेशितः प्रतिष्ठापितः पूर्णकुम्भो यस्यास्ताम्। स्थापितमङ्गलकलशामित्यर्थः। रम्यां रमणीयां नवोपकार्यो नूतनं राजभवनम्। &lsquo;उपकार्या राजसद्मन्युपचारचितेऽन्यवत्&rsquo; इति विश्वः। मदनो बाल्यात्परां शैशवादनन्तरां दशामिव। यौवनमिवेत्यर्थः। अध्युवासाधिष्ठितवान्। तत्रोषितवानित्यर्थः। &lsquo;उपान्वध्याङ्गसः&rsquo; इति कर्मत्वम्॥</p>
<p><strong>तत्र स्वयंवरसमाहृतराजलोकं</strong><br>
<strong>कन्याललाम कमनीयमजस्य लिप्सोः।</strong><br>
<strong>भावावबोधकलुषा दयितेव रात्रौ</strong><br>
<strong>निद्रा चिरेण नयनाभिमुखी बभूव॥६४॥</strong></p>
<p>तत्रोपकार्यायाम्। स्वयंवरनिमित्तं समाहृतः संमेलितो राजलोको येन तत्कमनीयं स्पृहणीयं कन्याललाम कन्यासु श्रेष्ठम्। ललोमोऽस्त्री ललामापि प्रभावे पुरुषे ध्वजे। श्रेष्ठभूषाशुण्डशृङ्गपुच्छचिह्नाश्वलिङ्गिषु।&rsquo; इति यादवः। लिप्सोर्लब्धुमिच्छोः। लभेः सन्नन्तादुप्रत्ययः। अजस्य भावावबोधे पुरुषस्याभिप्रायपरिज्ञाने कलुषासमर्था दयितेव। रात्रौ निद्रा चिरेण नयनाभिमुखी बभूव। &lsquo;राजानं कामिनं चौरं प्रविशन्ति प्रजागराः&rsquo; इति भावः। अभिमुखीशब्दो ङीषन्तव्यन्तो वा॥</p>
<p><strong>तं कर्णभूषणनिपीडितपीवरांसं</strong><br>
<strong>शय्योत्तरच्छदविमर्दकृशाङ्गरागम्।</strong><br>
<strong>सूतात्मजाः सवयसः प्रथितप्रबोधं</strong><br>
<strong>प्राबोधयन्नुेषसि वाग्भिरुदारवाचः॥६५॥</strong></p>
<p>कर्णभूषणाभ्यां निपीडितौ पीवरौ पीनावंसौ यस्य तम्। शय्याया उत्तरच्छदस्योपर्यास्तरणवस्त्रस्य विमर्देन घर्षणेन कृशो विमलोऽङ्गरागो यस्य तम्। न त्वङ्गनासङ्गादिति भावः। प्रथितप्रबोधं प्रकृष्टज्ञानं तमेनमजं सवयसः समानवयस्का उदारवाचः प्रगल्भगिरः सूतात्मजा वन्दिपुत्राः। &lsquo;वैतालिकाः&rsquo; इति वा पाठः। &lsquo;वैतालिका बोधकराः&rsquo; इत्यमरः। वाग्भिः स्तुतिपाठैरुषसि प्राबोधयन्प्रबोधयामासुः॥</p>
<p><strong>रात्रिर्गता मतिमतां वर मुञ्च शय्यां</strong><br>
<strong>धात्रा द्विधैव ननु धूर्जगतो विभक्ता।</strong><br>
<strong>तामेकतस्तव बिभर्ति गुरुर्विनिद्र-</strong><br>
<strong>स्तस्या भवानपरधुर्यपदावलम्बी॥६६॥</strong></p>
<p>हे मतिमतां वर। निर्धारणे षष्ठी। रात्रिर्गता। शय्यां मुञ्च। विनिद्रो भवेत्यर्थः। विनिइत्वे फलमाह – धात्रेति। धात्रा ब्रह्मणा जगतो धूर्भारः। &lsquo;धूः स्याद्यानमुखे भारे&rsquo; इति &ldquo;यादवः। द्विधैव। द्वयोरेवेत्यर्थः। एवकारस्तृतीयनिषेधार्थः। विभक्ता ननु विभज्य स्थापिता खलु। तत्किमत आह—तां धुरमेकत एककोटौ तव गुरुः पिता विनिद्रः सन्बिभर्ति। तस्या धुरो भवान्। धुरं वहतीति धुर्यो भारवाही। तस्य पदं वहनस्थानम्। अपरं यदुयपंद तदवलम्बी। ततो विनिद्रो भवेत्यर्थः। न शुभयवाह्यमेको वहतीति भावः॥</p>
<p><strong>निद्रावशेन भवताप्यनवेक्षमाणा</strong><br>
<strong>पर्युत्सुकखमवला निशि खण्डितेव।</strong><br>
<strong>लक्ष्मीर्विनोदयति येन दिगन्तलम्बी</strong><br>
<strong>सोऽपि खदाननरुचि विजहाति चन्द्रः॥६७॥</strong></p>
<p>चन्द्रारविन्दराजवदनादयो लक्ष्मीनिवासस्थानानीति प्रसिद्धिमाश्रित्योच्यते। निद्रावशेन निद्राधीनेन। ख्यन्तरासङ्गोऽत्र ध्वन्यते। भवता पर्युत्सुकत्वमपि। त्वय्यनुरक्तत्वमपीत्यर्थः। &lsquo;प्रसितोत्सुकाभ्यां तृतीया च&rsquo; इति सप्तम्यर्थे तृतीया। अपिशब्दस्तद्विषयानुरागस्यानपेक्ष्यत्वद्योतनार्थः। निशि खण्डिता भर्तुरन्यासङ्गज्ञानकलुषितावलेव नायिकेव। &lsquo;ज्ञातेऽन्यासङ्गविकृते खण्डितेर्ष्याकषायिता&rsquo; इति दशरूपके। अनवेक्षमाणाविचारयन्ती सती। उपेक्षमाणेत्यर्थः। &lsquo;ह्यनवेक्ष्यमाणा&rsquo; इति पाठे निद्रावशेन भवतानवेक्ष्यमाणानिरीक्ष्यमाणा। कर्मणि शानच्। लक्ष्मीः प्रयोजककत्र येन प्रयोज्येन चन्द्रेण पर्युत्सुकत्वं त्वद्विरहवेदनाम्। &lsquo;कालाक्षमत्वमौत्सुक्यं मनस्तापज्वरादिकृत्&rsquo; इत्यलंकारे। विनोदयति नि-</p>
<p>रासयतीति योजना। शेषं पूर्ववत्। नाथस्त्वर्थोपपत्तिमपश्यन्निमं पक्षमुपैक्षिष्ट। लक्ष्मीर्येन चन्द्रेण सह। त्वदाननसदृशत्वादिति भावः। विनोदयति विनोदं करोति। विनोदशब्दात् &lsquo;तत्करोति तदाचष्टे&rsquo; इति णिच्प्रत्ययः। सादृश्यदर्शनादयो हि विरहिणां विनोदस्थानानीति भावः। स चन्द्रोऽपि दिगन्तलम्बी पश्चिमाशां गतः सन्। अस्तं गच्छन्नित्यर्थः। अत एव त्वदाननरुचि विजहाति। त्वन्मुखसादृश्यं त्यजतीत्यर्थः। अतो निद्रां विहाय तां लक्ष्मीमनन्यशरणां परिगृहाणेति भावः॥</p>
<p><strong>तद्वल्गुना युगपदुन्मिषितेन ताव-</strong><br>
<strong>त्सद्यः परस्परतुलामधिरोहतां द्वे।</strong><br>
<strong>प्रस्पन्दमानपरुषेतरतारमन्त-</strong><br>
<strong>चक्षुस्तव प्रचलित भ्रमरं च पद्मम्॥६८॥</strong></p>
<p>तत्तस्मालक्ष्मी परिग्रहणाद्वल्गुना मनोज्ञेन। &lsquo;वल्गु स्थाने मनोज्ञे च वल्गु भाषितमन्यवत्&rsquo; इति विश्वः।युगपत्तावदुन्मिषितेन युगपदेवोन्मीलितेन सद्यो द्वे अपि परस्परतुलामन्योन्यसादृश्यमधिरोहतां प्राप्नुताम्। प्रार्थनायां लोट्। के द्वे। अन्तः प्रस्पन्दमाना चलन्ती परुषेतरा स्निग्धा तारा कनीनिका यस्य तत्तथोक्तम्। &lsquo;तारकाक्ष्णः कनीनिका&rsquo; इत्यमरः। तव चक्षुः। अन्तः प्रचलितभ्रमरं चलदृङ्गं पद्मं च। युगपदुन्मेषे सति संपूर्णसादृश्यलाभ इति भावः॥</p>
<p><strong>वृन्ताच्छ्रथं हरति पुष्पमनोकहानां</strong><br>
<strong>संसृज्यते सरसिजैररुणांशुभिन्नैः।</strong></p>
<p><strong>स्वाभाविकं परगुणेन विभातवायुः</strong><br>
<strong>सौरभ्यमीप्सुरिव ते मुखमारुतस्य॥६९॥</strong></p>
<p>विभातवायुः प्रभातवायुः स्वाभाविक नैसर्गिकं ते तव मुखमारुतस्य निःश्वासपवनस्य सौरभ्यम्। तादृक्सौगन्ध्यमित्यर्थः। परगुणेनान्यदीयगुणेन। सांक्रामिकगन्धेनेत्यर्थः। ईप्सुरानुमिच्छुरिव। ‘आप्ज्ञप्यृधामीत&rsquo; इतीकारादेशः। अनोकहानां वृक्षाणां लयं शिथिलं पुष्पं वृन्तात्पुष्पबन्धनात्। &lsquo;वृन्तं प्रसवबन्धनम्&rsquo; इत्यमरः। हरत्यादत्ते। अरुणांशुभिन्नैत्त रणिकिरणोद्बोधितैः सरसि जातैः सरसिजैः कमलैः सह। &lsquo;तत्पुरुषे कृति बहुलम्&rsquo; इति सप्तम्या अलुक्। संसृज्यते संगच्छते। सृजेर्दैवादिकात्कर्तरि लट्॥</p>
<p><strong>ताम्रोदरेषु पतितं तरुपल्लवेषु</strong><br>
<strong>निर्धौतहारगुलिकाविशदं हिमाम्भः।</strong><br>
<strong>आभाति लब्धपरभागतयाधरोष्ठे</strong><br>
<strong>लीलास्मितं सदशनार्चिरिव खदीयम्॥७०॥</strong></p>
<p>ताम्रोदरेष्वरुणाभ्यन्तरेषु तरुपल्लवेषु पतितं निधौर्ता या हारगुलिका मुक्तामणयस्तद्व-</p>
<p>द्विशदं हिमाम्भो लब्धपरभागतया लब्धोत्कर्षतया। &lsquo;परभागो गुणोत्कर्षे&rsquo; इति यादवः।अधरोष्ठे त्वदीयं सदशनाचिर्दन्तकान्तिसहितं लीलास्मितमिवाभाति शोभते॥</p>
<p><strong>यावत्प्रतापनिधिराक्रमते न भानु-</strong><br>
<strong>रह्नाय तावदरुणेन तमो निरस्तम्।</strong><br>
<strong>आयोधनाग्रसरतां त्वयि वीर याते</strong><br>
<strong>किं वा रिपुंस्तव गुरुः स्वयमुच्छिनत्ति॥७१॥</strong></p>
<p>प्रतापनिधिस्तेजोनिधिर्भानुर्यावन्नाक्रमते नोद्गच्छति। &lsquo;आङ उद्गमने&rsquo; इत्यात्मनेपदम्। तावत्। भानावनुदित एवेत्यर्थः। अहाय झटिति। &lsquo;द्राग्झटित्यञ्जसाहाय&rsquo; इत्यमरः। अरुणेनानूरुणा। &lsquo;सूर्यसूतोऽरुणोऽनूरुः&rsquo; इत्यमरः। तमो निरस्तम्। तथाहि। हे वीर, त्वय्यायोधनेषु युद्धेषु। &lsquo;युद्धमायोधनं जन्यम्&rsquo; इत्यमरः। अग्रसरतां पुरःसरतां याते सति तव गुरुः पिता रिपून्स्वयमुच्छिनत्ति किं वा। नोच्छिनत्त्येवेत्यर्थः। न खलु योग्यपुत्रन्यस्तभाराणां स्वामिनां स्वयं व्यापारखेद इति भावः॥</p>
<p><strong>शय्यां जहत्युभयपक्षविनीतनिद्राः</strong><br>
<strong>स्तम्बेरमा मुखरशृङ्खलकर्षिणस्ते।</strong><br>
<strong>येषां विभान्ति तरुणारुणरागयोगा-</strong><br>
<strong>द्भिन्नाद्रिगैरिकतटा इव दन्तकोशाः॥७२॥</strong></p>
<p>उभाभ्यां पक्षाभ्यां पार्श्वाभ्यां विनीतापगता निद्रा येषां त उभयपक्षविनीतनिद्राः। अत्र समासविषय उभशब्दस्थान उभयशब्दप्रयोग एव साधुरित्यनुसंधेयम्। यथाह कैयटः—‘उभादुदात्तो नित्यमिति नित्यग्रहणस्येदं प्रयोजनं वृत्तिविषय उभशब्दस्य प्रयोगो मा भूत्। उभयशब्दस्यैव यथा स्यात्। उभयपुत्र इत्यादि भवति&rsquo; इति। मुखराण्युत्थानचलनाच्छब्दायमानानि शृङ्खलानि निगडानि कर्षन्तीति तथोक्तास्ते तव स्तम्बे रमन्त इति स्तम्बेरमा हस्तिनः। ‘स्तम्बकर्णयो रमिजपोः&rsquo; इत्यच्प्रत्ययः। &lsquo;हस्तिसूचकयोः&rsquo; इति वक्तव्यात्। &lsquo;इभः स्तम्बेरमः पद्मी&rsquo; इत्यमरः। &lsquo;तत्पुरुषे कृति बहुलम्&rsquo; इति सप्तम्या अलुक्। शय्यां जहति त्यजन्ति। येषां स्तम्बेरमाणाम्। दन्ताः कोशा इव दन्तकोशाः। दन्तकुङ्खलास्तरुणारुणरागयोगाद्वालाकरुणसंपर्काद्धेतोर्भिन्नाद्विगैरिकतटा इव विभान्तिः। धातुरक्ता इव भान्तीत्यर्थः॥</p>
<p><strong>दीर्घेष्वमी नियमिताः पटमण्डपेषु</strong><br>
<strong>निद्रां विहाय वनजाक्ष वनायुदेश्याः।</strong><br>
<strong>वक्त्रोष्मणां मलिनयन्ति पुरोगतानि</strong><br>
<strong>लेह्यानि सैन्धवशिलाशकलानि वाहाः॥७३॥</strong></p>
<p>हे वनजाक्ष नीरजाक्ष। &lsquo;वनं नीरं वनं सत्त्वम्&rsquo; इति शाश्वतः। दीर्घेषु पटमण्डपेषु नियमिता बद्धा वनायुदेश्या वनायुदेशे भावाः। &lsquo;पारसीका वनायुजाः&rsquo; इति हलायुधः।</p>
<p>अमी वाहा अश्वा निद्रां विहाय पुरोगतानि लेह्यान्यास्वाद्यानि सैन्धवशिलाशकलानि। &lsquo;सैन्धवोऽस्त्री सितशिवं माणिमन्थं च सिन्धुजे&rsquo; इत्यमरः। वक्रोष्मणा मलिनयन्ति मलिनानि कुर्वन्ति। उक्तं च सिद्धयोगसंग्रहे — &lsquo;पूर्वाह्न काले चाश्वानां प्रायशो लवणं हितम्। शूल मोहविबन्धन्नं लवणं सैन्धवं वरम्॥&rsquo; इत्यादि॥</p>
<p><strong>भवति विरलभक्तिर्लान पुष्पोपहारः</strong><br>
<strong>स्वकिरणपरिवेषोद्वेदशून्याः प्रदीपाः।</strong><br>
<strong>अयमपि च गिरं नस्त्वत्मबोधप्रयुक्ता-</strong><br>
<strong>मनुवदति शुकस्ते मञ्जुवाक्पजण्रस्थः॥७४॥</strong></p>
<p>म्लानः पुष्पोपहारः पुष्पपूजा म्लानत्वादेव विरलभक्तिविरलरचनो भवति। प्रदीपाव स्वकिरणानां परिवेषस्य मण्डलस्योद्भेदेन स्फुरणेन शून्या भवन्ति। निस्तेजस्का भवन्तीत्यर्थः।अपि चायं मनुवाद्व्यधुरवचनः पञ्जरस्थस्ते तव शुकस्त्वत्प्रबोधनिमित्ते प्रयुक्तामुच्चारितां नोऽस्माकं गिरं वाणीमनुवदति। अनुकृत्य वदतीत्यर्थः। इत्थं प्रभातलिङ्गानि वर्तन्ते। अतः प्रबोद्धव्यमिति भावः॥</p>
<p><strong>इति विरचितवाग्भिर्वन्दिपुत्रैः कुमारः</strong><br>
<strong>सपदि विगतनिद्रस्तल्पमुज्झांचकार।</strong></p>
<p><strong>मदपटुनिनदद्भिर्वोधितो राजहंसैः</strong><br>
<strong>सुरगज इव गाङ्गं सैकतं सुप्रतीकः॥७५</strong></p>
<p>इतीत्थं विरचितवाग्भिर्वन्दिपुत्रैवैतालिकैः। पुत्रग्रहणं समानवयस्कत्वद्योतनार्थम्।सपदि विगतनिद्रः कुमारः। तल्पं शय्याम्। &lsquo;तल्पं शय्याटदारेषु&rsquo; इत्यमरः। उज्झांचकार विससर्ज। &lsquo;इजादेश्च गुरुमतोऽनृच्छः&rsquo; इत्याम्प्रत्ययः। कथमिव। मदेन पटु मधुरं निनदद्भी राजहंसैर्बोधितः सुप्रतीकाख्यः। सुरगज ईशानदिग्गजः। गङ्गाया इदं गाङ्गम्। सैकतं पुलिनमिव। &lsquo;तोयोत्थितं तत्पुलिनं सैकतं सिकतामयम्&rsquo; इत्यमरः। &lsquo;सिकताशर्कराभ्यां च&rsquo; इत्यण्प्रत्ययः। सुप्रतीकग्रहणं प्रायशः कैलासवासिनस्तस्य नित्यं गङ्गातटविहारसंभवादित्यनुसंधेयम्॥</p>
<p><strong>अथ विधिमवसाय्य शास्त्रदृष्टं दिवसमुखोचितमञ्चिताक्षिपक्ष्मा।</strong><br>
<strong>कुशलविरचितानुकूलवेषः क्षितिपसमाजमगात्स्वयंवरस्थम्॥७६॥</strong></p>
<p>अथोत्थानानन्तरमश्चितानि चारूण्यक्षिपक्ष्माणि यस्य सोऽजः शास्त्रे दृष्टमवगतं दिवसमुखोचितं प्रातःकालोचितं विधिमनुष्ठानमवसाय्य समाप्य। स्यतेर्ण्यन्ताल्ल्यप्।</p>
<p>कुशलैः प्रसाधनदक्षैर्विरचितोऽनुकूलः स्वयंवरोचितो वेषो नेपथ्यं यस्य स तथोक्तः सन्स्वयंवरस्थं क्षितिपसमाजं राजसमूहमगादगमत्। &lsquo;इणो गा लुङि&rsquo; इति गादेशः। पुष्पिताप्रावृत्तमेतत्। तलक्षणम्- &lsquo;अयुजि नयुगरेफतो यकारो युजि च नजौ जरगाश्च पुष्पिताग्रा&rsquo; इति॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
<strong>व्याख्यया समेतो महाकविश्रीकालिदासकृतौ रघुवंशे महाकाव्ये</strong><br>
<strong>अजस्वयंवराभिगमनो नाम पञ्चमः सर्गः।</strong></p>
<p>&lt;MISSING_FIG href=&rdquo;../books_images/U-IMG-172955606074.png&rdquo;/&gt;</p>
<p><strong>षष्ठः सर्गः।</strong></p>
<p>जाह्नवी मूर्ध्नि पादे वा कालः कण्ठे वपुष्यथ।<br>
कामारिं कामतातं वा कंचिद्देवं भजामहे॥</p>
<p><strong>स तत्र मञ्चेषु मनोज्ञवेषान्सिंहासनस्थानुपचारवत्सु।</strong><br>
<strong>वैमानिकानां मरुतामपश्यदाकृष्टलीलान्नरलोकपालान्॥१॥</strong></p>
<p>सोऽजस्तत्र स्थान उपचारवत्सु राजोपचारवत्सु मश्चेषु पर्यङ्केषु सिंहासनस्थान्मनोज्ञवेषान्मनोहरनेपथ्यान्वैमानिकानां विमानैश्चरताम्। &lsquo;चरनि&rsquo; इति ठक्प्रत्ययः। मरुताममराणाम्। &lsquo;मरुतौ पवनामरौ&rsquo; इत्यमरः। आकृष्टलीलान्गृहीतसौभाग्यान्। आकृष्टमरुल्लीलानित्यर्थः। सापेक्षत्वेऽपि गमकत्वात्समासः। नरलोकं पालयन्तीति नरलोकपालाः। कर्मण्यण्प्रत्ययः। तान्भूपालानपश्यत्। सर्गेऽस्मिन्नुपजातिश्छन्दः॥</p>
<p><strong>रतेर्गृहीतानुनयेन कामं प्रत्यर्पितस्वाङ्गमिवेश्वरेण।</strong><br>
<strong>काकुत्स्थमालोकयतां नृपाणां मनो बभूवेन्दुमतीनिराशम्॥२॥</strong></p>
<p>रतिः स्मरप्रियायां च रागे च सुरते स्मृता&rsquo; इति विश्वः। रतेः कामप्रियाया गृहीतानुनयेन स्वीकृतप्रार्थनेन।गृहीतरत्यनुनयेनेत्यर्थः। सापेक्षत्वेऽपि गमकत्वात्समासः। ईश्वरेण हरेण प्रत्यर्पितस्वाङ्गं काममिव स्थितं काकुत्स्थमजमालोकयतां नृपाणां मन इन्दुमतीनि राशं वैदर्भीनिःस्पृहं बभूव। इन्दुमती सत्पतिमेनं विहाय नास्मान्वरिष्यतीति निश्चिक्युरित्यर्थः। सर्वातिशयसौन्दर्यमस्येति भावः॥</p>
<p><strong>वैदर्भनिर्दिष्टमसौ कुमारः क्लृप्तेन सोपानपथेन मञ्चम्।</strong><br>
<strong>शिलाविभङ्गैर्मृगराजशावस्तुङ्गं नगोत्सङ्गमिवारुरोह॥३॥</strong></p>
<p>असौ कुमारो वैदर्भेण भोजेन निर्दिष्टं प्रदर्शितं मचं पर्यङ्कं कृप्तेन सुविहितेन सोपानपथेन। मृगराजशावः सिंहपोतः। पोतः पाकोऽर्भको डिम्भः पृथुकः शावकः शिशुः&rsquo; इत्यमरः। शिलानां विभङ्गैर्भङ्गीभिस्तुङ्गमुन्नतं नगोत्सङ्गं शैलाग्रमिव। आरुरोह॥</p>
<p><strong>परार्ध्यवर्णास्तरणोपपन्नमासेदिवान्रत्नवदासनं सः।</strong><br>
<strong>भूयिष्ठमासीदुपमेयकान्तिर्मयूरपृष्टाश्रयिणा गुहेन॥४॥</strong></p>
<p>परार्ध्याः श्रेष्ठा वर्णा नीलपीतादयो यस्य तेनास्तरणेन कम्बलादिनोपपन्नं संगतं रत्नवद्रत्नखचितमासनं सिंहासनमासेदिवानधिष्ठितवान्सोऽजः। मयूरपृष्ठाश्रयिणा गुहेन सेनान्या सह। ‘सेनानीरग्निभूर्गुहः&rsquo; इत्यमरः।भूयिष्ठमत्यर्थमुपमेयकान्तिरासीत्। मयूरस्य विचित्ररूपत्वात्तत्साम्यं रत्नासनस्य। तद्दारा च तदारूढयोरपीति भावः॥</p>
<p><strong>तासु श्रिया राजपरम्परासु प्रभाविशेषोदयदुर्निरीक्ष्यः।</strong><br>
<strong>सहस्रधात्मा व्यरुचद्विभक्तः पयोमुचां पङ्क्तिषु विद्युतेव॥५॥</strong></p>
<p>तासु राजपरम्परासु श्रिया लक्ष्म्या कर्च्या पयोमुचां मेघानां पतिषु विद्युतेव सहस्रधा विभक्तः। तरङ्गेषु तरणिरिव स्वयमेक एव प्रत्येकं संक्रामित इत्यर्थः। प्रभाविशेषस्योदयेनाविर्भावेन दुर्निरीक्ष्यो दुर्दर्शन आत्मा श्रियः स्वरूपं व्यरुचद्व्यद्योतिष्ट। लुङि&rsquo; इति परस्मैपदम्। द्युतादित्वादङ्प्रत्ययः। तस्मिन्समये प्रत्येक संक्रान्तलक्ष्मीकतया<br>
तेषां किमपि दुरासदं तेजः प्रादुरासीदित्यर्थः॥</p>
<p><strong>तेषां महार्हासनसंस्थितानामुदारनेपथ्यभृतां स मध्ये।</strong><br>
<strong>रराज धाम्ना रघुसूनुरेव कल्पद्रुमाणामिव पारिजातः॥६॥</strong></p>
<p>महार्हासनसंस्थितानां श्रेष्ठसिंहासनस्थानाम्। उदारनेपथ्यभृतामुज्ज्वलवेषधारिणां तेषां राज्ञां मध्ये। कल्पद्रुमाणां मध्ये पारिजात इव सुरद्रुमविशेष इव। &lsquo;पश्चैते देवतरवो मन्दारः पारिजातकः। संतानः कल्पवृक्षश्च पुंसि वा हरिचन्दनम्।&rsquo; इत्यमरः। स रघुसूनुरेव धाम्ना तेजसा। &lsquo;भूम्ना&rsquo; इति पाठेऽतिशयेनेत्यर्थः। रराज। अत्र कल्पद्रुमशब्दः पञ्चान्यतमविशेषवचनः। उपकल्पयन्ति मनोरथानिति व्युत्पच्या सुरद्रुममात्रोपलक्षकतया प्रयुक्त इत्यनुसंधेयम्। कल्पा इति द्रुमाः कल्पद्रुमा इति विग्रहः॥</p>
<p><strong>नेत्रव्रजाः पौरजनस्य तस्मिन्विहाय सर्वान्नृपतीन्निपेतुः।</strong><br>
<strong>मदोत्कटे रेचितपुष्पवृक्षा गन्धद्विपे वन्य इव द्विरेफाः॥७॥</strong></p>
<p>पौरजनस्य नेत्रत्रजाः सर्वान्नृपतीन्विहाय तस्मिन्नजे निपेतुः। स एव सर्वोत्कर्षेण ददृश इत्यर्थः। कथमिव। मदोत्कटे मदेनोद्भिन्नगण्डे निर्भरमदे वा वन्यै गन्धद्विपे गन्धप्रधाने द्विपे गजे। रेचिता रिक्तीकृताः पुष्पाणां वृक्षा यैस्ते। त्यक्तपुष्पवृक्षा इत्यर्थः। द्विरेफा भृङ्गा इव। द्विपस्य वन्यविशेषणं द्विरेफाणां पुष्पवृक्षत्यागसंभावनार्थे कृतम्॥</p>
<p>त्रिभिर्विशेषकमाह—</p>
<p><strong>अथ स्तुते वन्दिभिरन्वयज्ञैः सोमार्कवंश्ये नरदेवलोके।</strong><br>
<strong>संचारिते चागुरुसारयोनौ धूपे समुत्सर्पति वैजयन्तीः॥८॥</strong></p>
<p>अथान्वयज्ञै राजवंशाभिज्ञैर्वन्दिभिः स्तुतिपाठकैः। &lsquo;बन्दिनः स्तुतिपाठकाः&rsquo; इत्यमरः सोमार्कवंश्ये सोमसूर्यवंशभवे नरदेवलोके राजसमूहे स्तुते सति। विवेशेत्युत्तरेण संबन्धःएवमुत्तरत्रापि योज्यम्। संचारिते समन्तात्प्रचारिते। अगुरुसारो योनिः कारणं यस्य तस्मिन्धूपे च वैजयन्तीः पताकाः समुत्सर्पति सति। अतिक्रम्य गच्छति सति॥</p>
<p><strong>पुरोपकण्ठोपवनाश्रयाणां कलापिनामुद्धतनृत्यहेतौ।</strong><br>
<strong>प्रध्मातशङ्खे परितो दिगन्तांस्तूर्यस्वने मूर्छति मङ्गलार्थे॥९॥</strong></p>
<p>किं च। पुरस्योपकण्ठे समीप उपवनान्याश्रयो येषां तेषां कलापिनां बर्हिणामुद्धतनृत्यहेतौ। मेघध्वनिसादृश्यात्ताण्डवकारणे। प्रध्माताः पूरिताः शङ्खा यत्र तस्मिन्। मङ्गलार्थे मङ्गलप्रयोजनके। तूर्यस्वने वाद्यघोषे परितः सर्वतो दिगन्तान्मूर्छति व्याप्नुवति सति॥</p>
<p><strong>मनुष्यवाह्यं चतुरस्रयानमध्यास्य कन्या परिवारशोभि।</strong><br>
<strong>विवेश मञ्चान्तरराजमार्गं पतिंवरा क्लृप्तविवाहवेषा॥१०॥</strong></p>
<p>पतिं वृणोतीति पतिंवरा स्वयंवरा। &lsquo;अथ स्वयंवरा। पतिंवरा च वर्याथ&rsquo; इत्यमरः। &lsquo;संज्ञायां भृतॄवृजि—&rsquo; इत्यादिना खच्प्रत्ययः। क्लृप्तविवाहवेषा कन्येन्दुमती मनुष्यैर्बाह्यं परिवारेण परिजनेन शोभि चतुरस्रयानं चतुरस्रवाहनं शिबिकामध्यास्यारुह्य मञ्चान्तरे मञ्चमध्ये यो राजमार्गस्तं विवेश॥</p>
<p><strong>तस्मिन्विधानातिशये विधातुः कन्यामये नेत्रशतैकलक्ष्ये।</strong><br>
<strong>निपेतुरन्तःकरणैर्नरेन्द्रा देहैः स्थिताः केवलमासनेषु॥११॥</strong></p>
<p>नेत्रशतानामेकलक्ष्य एकदृश्ये कन्यामये कन्यारूपे तस्मिन्विधातुर्विधानातिशये सृष्टिविशेषे नरेन्द्रा अन्तःकरणैर्निपेतुः। आसनेषु देहैः केवलं देहैरेव स्थिताः। देहानपि विस्मृत्य तत्रैव दत्तचित्ता बभूवुरित्यर्थः। अन्तःकरणकर्तृके निपतने नरेन्द्राणां कर्तृत्वव्यपदेश आदरातिशयार्थः॥</p>
<p><strong>तां प्रत्यभिव्यक्तमनोरथानां महीपतीनां प्रणयाग्रदूत्यः।</strong><br>
<strong>प्रवालशोभा इव पादपानां शृङ्गारचेष्टा विविधा बभूवुः॥१२॥</strong></p>
<p>तामिन्दुमतीं प्रति। अभिव्यक्तमनोरथानां प्ररूढाभिलाषाणां महीपतीनां राज्ञां प्रणयाग्रदूत्यःप्रणयः प्रार्थना प्रेम वा। &lsquo;प्रणयास्त्वमी। विस्रम्भयाच्ञाप्रेमाणः&rsquo; इत्यमरः। प्रणयेष्वग्रदूत्यः प्रथमदूतिकाः। प्रणयप्रकाशकत्वसाम्याद्दूतीत्वव्यपदेशः। विविधाः शृङ्गारचेष्टाःशृङ्गारविकाराः पादपानां प्रवालशोभाः पल्लवसंपद इव बभूवुरुत्पन्नाः। अत्र शृङ्गारलक्षणं रससुधाकरे—&lsquo;विभावैरनुभावैश्च स्वोचितैर्व्यभिचारिभिः। नीता सदस्यरस्यत्वं रतिः शृङ्गार उच्यते॥&rsquo; रतिरिच्छाविशेषः। तच्चोक्तं तत्रैव—&lsquo;यूनोरन्योन्यविषयस्थायिनीच्छा रतिः स्मृता&rsquo; इति। चेष्टाशब्देन तदनुभावविशेषा उच्यन्ते। तेऽपि तत्रैवोक्ताः—&lsquo;भावं मनोगतं साक्षात्स्वहेतुं व्यञ्जयन्ति ये। तेऽनुभावा इति ख्याता भ्रूविक्षेपस्मितादयः॥ते चतुर्धा चित्तगात्रवाग्बुद्ध्यारम्भसंभवाः॥&rsquo; इति। तत्र गात्रारम्भसंभवांश्चेष्टाशब्दोक्ताननुभावान् &lsquo;कश्चित्—&rsquo; इत्यादिभिः श्लोकैर्वक्ष्यति। शृङ्गाराभासश्चायम्। एकत्रैव प्रतिपादनात्। तदुक्तम्—&lsquo;एकत्रैवानुरागश्चेत्तिर्यक्शब्दगतोऽपि वा। योषितां बहुसक्तिश्चेद्रसाभासस्त्रिधा मतः॥&rsquo; इति॥</p>
<p>&lsquo;शृङ्गारचेष्टा बभूवुः&rsquo; इत्युक्तम्। ता एव दर्शयति—</p>
<p><strong>कश्चित्कराभ्यामुपगूढनालमालोलपत्राभिहतद्विरेफम्।</strong><br>
<strong>रजोभिरन्तःपरिवेषबन्धि लीलारविन्दं भ्रमयांचकार॥१३॥</strong></p>
<p>कश्चिद्राजा कराभ्यां पाणिभ्यामुपगूढनालं गृहीतनालम्। आलोलैश्चञ्चलैः पत्रैरभिहतास्ताडिता द्विरेफा भ्रमरा येन तत्तथोक्तम्। रजोभिः परागैरन्तःपरिवेषं मण्डलं बध्नातीत्यन्तःपरिवेषबन्धि। लीलारविन्दं भ्रमयांचकार। करस्थलीलारविन्दवत्त्वयाहं भ्रमयितव्य इति नृपाभिप्रायः। हस्तघूर्णकोऽयमपलक्षणक इतीन्दुमत्यभिप्रायः॥</p>
<p><strong>विस्रस्तमंसादपरो विलासी रत्नानुविद्धाङ्गदकोटिलग्नम्।</strong><br>
<strong>प्रालम्बमुत्कृष्य यथावकाशं निनाय साचीकृतचारुवक्त्रः॥१४॥</strong></p>
<p>विलसनशीलो विलासी। ‘वौ कषलसकत्थस्रम्भः&rsquo; इति घिनुण्प्रत्ययः। अपरो राज्ञांसाद्विस्रस्तं रत्नानुविद्धं रत्नखचितं यदङ्गदं केयूरं तस्य कोटिलग्नं प्रालम्बमृजुलम्बिनीं स्रजम्। ‘प्रालम्बमृजुलम्बि स्यात्कण्ठात्&rsquo; इत्यमरः। &lsquo;प्रावारम्&rsquo; इति पाठे तूत्तरीयं वस्त्रम्। उत्कृष्योद्धृत्य साचीकृतं तिर्यक्कृतं चारु वक्रं यस्य स तथोक्तः सन्यथावकाशं स्वस्थानं निनाय। प्रावारोत्क्षेपणच्छलेनाहं त्वामेवं परिरप्स्य इति नृपाभिप्रायः। गोपनीयं किंचिदङ्गेऽस्ति ततोऽयं प्रावृणुत इतीन्दुमत्यभिप्रायः॥</p>
<p><strong>आकुञ्चिताग्राङ्गुलिना ततोऽन्यः किंचित्समावर्जितनेत्रशोभः।</strong><br>
<strong>तिर्यग्विसंसर्पिनखप्रभेण पादेन हैमं विलिलेख पीठम्॥१५॥</strong></p>
<p>ततः पूर्वोक्तादन्योऽपरो राजा किंचित्समावर्जितनेत्रशोभ ईषदर्वाक्पातितनेत्रशोभः सन्। आकुञ्चिता आभुग्ना अग्राङ्गुलयो यस्य तेन तिर्यग्विसंसर्पिण्यो नखप्रभा यस्य तेन च पादेन हैमं हिरण्मयं पीठं पादपीठं विलिलेख लिखितवान्। पादाङ्गुलीनामाकुञ्चनेन त्वं मत्समीपमागच्छेति नृपाभिप्रायः। भूमिविलेखकोऽयमपलक्षणक इतीन्दुमत्याशयः। भूमिविलेखनं तु लक्ष्मीविनाशहेतुः॥</p>
<p><strong>निवेश्य वामं भुजमासनार्धे तत्संनिवेशादधिकोन्नतांसः।</strong><br>
<strong>कश्चिद्विवृत्तत्रिकभिन्नहारः सुहृत्समाभाषणतत्परोऽभूत्॥१६॥</strong></p>
<p>कश्चिद्राजा वामं भुजमासनार्धेसिंहासनैकदेशे निवेश्य संस्थाप्य तत्संनिवेशात्तस्य वामभुजस्य संनिवेशात्संस्थापनादधिकोन्नतोंऽसो वामांस एव यस्य स तथोक्तः सन्। विवृत्ते परावृत्ते त्रिके त्रिकप्रदेशे भिन्नहारो लुण्ठितहारः सन्। &lsquo;पृष्ठवंशाधरे त्रिकम्&rsquo; इत्यमरः। सुहृत्समाभाषणतत्परोऽभूत्। वामपार्श्ववर्तिनैव मित्रेण संभाषितुं प्रवृत्त इत्यर्थः। अत एव विवृत्तत्रिकत्वं घटते। त्वया वामाङ्गे निवेशितया सहैवं वार्ता करिष्य इति नृपाभिप्रायः। परं दृष्ट्वा पराङ्मुखोऽयं न कार्यकर्तेतीन्दुमत्यभिप्रायः॥</p>
<p><strong>विलासिनीविभ्रमदन्तपत्रमापाण्डुरं केतकवर्हमन्यः।</strong><br>
<strong>प्रियानितम्बोचितसंनिवेशैर्विपाटयामास युवा नखाग्रैः॥१७॥</strong></p>
<p>अन्यो युवा विलासिन्याः प्रियाया विभ्रमार्थं दन्तपत्रं दन्तपत्रभूतमापाण्डुरं केतकबर्हं केतकदलम्। ‘दलेऽपि बर्हम्&rsquo; इत्यमरः। प्रियानितम्ब उचितसंनिवेशैरभ्यस्तनिक्षेपणैर्नखाग्रैर्विपाटयामास विदारयामास। अहं तव नितम्ब एवं नखव्रणादीन्दास्यामीति नृपाशयः। तृणच्छेदकवत्पत्रपाटकोऽयमपलक्षणक इतीन्दुमत्याशयः॥</p>
<p><strong>कुशेशयाताम्रतलेन कश्चित्करेण रेखाध्वजलाञ्छनेन।</strong><br>
<strong>रत्नाङ्गुलीयप्रभयानुविद्धानुदीरयामास सलीलमक्षान्॥१८॥</strong></p>
<p>कश्चिद्राजा कुशेशयं शतपत्रमिवाताम्रं तलं यस्य तेन। &lsquo;शतपत्रं कुशेशयम्&rsquo; इत्यमरः। रेखारूपो ध्वजो लाञ्छनं यस्य तेन करेण। अङ्गुलीषु भवान्यङ्गुलीयान्यूर्मिकाः। &lsquo;अङ्गुलीयकमूर्मिका&rsquo; इत्यमरः। &lsquo;जिह्वामूलाङ्गुलेश्छः&rsquo; इति छप्रत्ययः। रत्नानामङ्गुलीयानि तेषां प्रभयानुविद्धान्व्याप्तानक्षान्पाशान्। &lsquo;अक्षास्तु देवनाः पाशकाश्च ते&rsquo; इत्यमरः। सलील-</p>
<p>मुदीरयामासोच्चिक्षेप। अहं त्वया सहैवं रंस्य इति नृपाभिप्रायः। अक्षचातुर्ये कापुरुषोऽयमितीन्दुमत्यभिप्रायः। &lsquo;अक्षैर्मा दीव्येत्&rsquo; इति श्रुतिनिषेधात्॥</p>
<p><strong>कश्चिद्यथाभागमवस्थितेऽपि स्वसंनिवेशाद्व्यतिलङ्घिनीव।</strong><br>
<strong>वज्रांशुगर्भाङ्गुलिरन्ध्रमेकं व्यापारयामास करं किरीटे॥१९॥</strong></p>
<p>कश्चिद्यथाभागं यथास्थानमवस्थितेऽपि स्वसंनिवेशाद्व्यतिलङ्घिनीव स्वस्थानाच्चलित इव किरीटे वज्राणां किरीटगतानामंशवो गर्भे येषां तान्यङ्गुलिरन्ध्राणि यस्य तमेकं करं व्यापारयामास। किरीटवन्मम शिरसि स्थितामपि त्वां भारं न मन्य इति नृपाभिप्रायः। शिरसि न्यस्तहस्तोऽयमपलक्षण इतीन्दुमत्यभिप्रायः॥</p>
<p><strong>ततो नृपाणां श्रुतवृत्तवंशा पुंवत्प्रगल्भा प्रतिहाररक्षी।</strong><br>
<strong>प्राक्संनिकर्षं मगधेश्वरस्य नीत्वा कुमारीमवदत्सुनन्दा॥२०॥</strong></p>
<p>ततोऽनन्तरं नृपाणां श्रुतवृत्तवंशा। श्रुतनृपवृत्तवंशेत्यर्थः। सापेक्षत्वेऽपि गमकत्वात्समासः। प्रगल्भा वाग्मिनी सुनन्दा सुनन्दाख्या प्रतिहारं रक्षतीति प्रतिहाररक्षी द्वारपालिका। कर्मण्यण्प्रत्ययः। &lsquo;टिड्ढाणञ्—&rsquo; इत्यादिना ङीप्। प्राक्प्रथमं कुमारीमिन्दुमतीमगधेश्वरस्य संनिकर्षे समीपं नीत्वा पुंवत्पुंसा तुल्यम्। &lsquo;तेन तुल्यं क्रिया चेद्वतिः&rsquo; इति वतिप्रत्ययः। अवदत्॥</p>
<p><strong>असौ शरण्यः शरणोन्मुखानामगाधसत्त्वो मगधप्रतिष्ठः।</strong><br>
<strong>राजा प्रजारञ्जनलब्धवर्णः परंतपो नाम यथार्थनामा॥२१॥</strong></p>
<p>असौ राजा। असाविति पुरोवर्तिनो निर्देशः। एवमुत्तरत्रापि द्रष्टव्यम्। शरणोन्मुखानां शरणार्थिनां शरण्यः शरणे रक्षणे साधुः। &lsquo;तत्र साधुः&rsquo; इति यत्प्रत्ययः। शरणं भवितुमर्हः शरण्य इति नाथनिरुक्तिर्निर्मूलैव। अगाधसत्त्वो गम्भीरस्वभावः। &lsquo;सत्त्वं गुणे पिशाचादौ बले द्रव्यस्वभावयोः&rsquo; इति विश्वः। मगधा जनपदाःतेषु प्रतिष्ठास्पदं यस्य स मगधप्रतिष्ठः। &lsquo;प्रतिष्ठा कृत्यमास्पदम्&rsquo; इत्यमरः। प्रजारञ्जने लब्धवर्णो विचक्षणः। यद्वा प्रजारञ्जनेन लब्धोत्कर्षः। पराञ्छत्रूंस्तापयतीति परंतपःपरंतपाख्यः। द्विषत्परयोस्तापेः&rsquo; इति खच्प्रत्ययः। &lsquo;खचि ह्रस्वः&rsquo; इति ह्रस्वः। &lsquo;अरुर्द्विषदजन्तस्य मुम्&rsquo; इति मुमागमः। नामेति प्रसिद्धौ। यथार्थनामा। शत्रुसंतापनादिति भावः॥</p>
<p><strong>कामं नृपाः सन्तु सहस्रशोऽन्ये राजन्वतीमाहुरनेन भूमिम्।</strong><br>
<strong>नक्षत्रताराग्रहसंकुलापि ज्योतिष्मती चन्द्रमसैव रात्रिः॥२२॥</strong></p>
<p>अन्ये नृपाः कामं सहस्रशः सन्तु। भूमिमनेन राजन्वतीं शोभनराजवतीमाहुः। नैतादृक्कश्चिदस्तीत्यर्थः। &lsquo;सुराज्ञि देशे राजन्वाःस्यात्ततोऽन्यत्र राजवान्&rsquo; इत्यमरः। &lsquo;राजन्वान्सौराज्ये&rsquo; इति निपातनात्साधुः। तथा हि। नक्षत्रैरश्विन्यादिभिस्ताराभिः साधारणैर्ज्योतिर्भिग्रहैर्भौमादिभिश्चसंकुलापि रात्रिचन्द्रमसैव ज्योतिरस्या अस्तीति ज्योतिष्मती। नान्येन ज्योतिषेत्यर्थः॥</p>
<p><strong>क्रियाप्रबन्धादयमध्वराणामजस्रमाहूतसहस्रनेत्रः।</strong><br>
<strong>शच्याश्चिरं पाण्डुकपोललम्बान्मन्दारशून्यानलकांश्चकार॥२३॥</strong></p>
<p>अयं परंतपोऽध्वराणां क्रतूनां क्रियाप्रबन्धादनुष्ठानसातत्यात्। अविच्छिन्नादनुष्ठानादित्यर्थः। अजस्रं नित्यमाहूतसहस्रनेत्रः संश्चिरं शच्या अलकान्पाण्डुकपोलयोर्लम्बान्स्रस्तान्। पचाद्यच्। मन्दारैः कल्पद्रुमकुसुमैः शून्यांश्चकार। प्रोषितभर्तृका हि केशसंस्कारं न कुर्वन्ति। &lsquo;प्रोषिते मलिना कृशा&rsquo; इति। &lsquo;क्रीडां शरीरसंस्कारं समाजोत्सवदर्शनम्। हास्यं परगृहे यानं त्यजेत्प्रोषितभर्तृका॥&rsquo; इति च स्मरणात्॥</p>
<p><strong>अनेन चेदिच्छसि गृह्यमाणं पाणिं वरेण्येन कुरु प्रवेशे।</strong><br>
<strong>प्रासादवातायनसंश्रितानां नेत्रोत्सवं पुष्पपुराङ्गनानाम्॥२४॥</strong></p>
<p>वरेण्येन वरणीयेन। वृणोतेरौणादिक एण्यप्रत्ययः। अनेन राज्ञा गृह्यमाणं पाणिमिच्छसि चेत्। पाणिग्रहणमिच्छसि चेदित्यर्थः। प्रवेशे प्रवेशकाले प्रासादवातायनसंश्रितानां राजभवनगवाक्षस्थितानां पुष्पपुराङ्गनानां पाटलिपुराङ्गनानां नेत्रोत्सवं कुरु। सर्वोत्तमानां तासामपि दर्शनीया भविष्यसीति भावः॥</p>
<p><strong>एवं तयोक्ते तमवेक्ष्य किंचिद्विस्रंसिदूर्वाङ्कमधूकमाला।</strong><br>
<strong>ऋजुप्रणामक्रिययैव तन्वी प्रत्यादिदेशैनमभाषमाणा॥२५॥</strong></p>
<p>एवं तया सुनन्दयोक्ते सति तं परंतपमवेक्ष्य किंचिद्विस्रंसिनीदूर्वाङ्का दुर्वाचिह्नामधूकमाला गुडपुष्पमाला यस्याः। &lsquo;मधूके तु गुडपुष्पमधुद्रुमौ&rsquo; इत्यमरः। वरणे शिथिलप्रयत्नेति भावः। तन्वीन्दुमत्येनं नृपमभाषमाणर्ज्वाभावशून्यया प्रणामक्रिययैव प्रत्यादिदेश परिजहार॥</p>
<p><strong>तां सैव वेत्रग्रहणे नियुक्ता राजान्तरं राजसुतां निनाय।</strong><br>
<strong>समीरणोत्थेव तरंगलेखा पद्मान्तरं मानसराजहंसीम्॥२६॥</strong></p>
<p>सैव नान्या। चित्तज्ञत्वादिति भावः। वेत्रग्रहणे नियुक्ता दौवारिकी सुनन्दा तां राजसुतां राजान्तरमन्यराजानं निनाय। नयतिर्द्विकर्मकः। कथमिव। समीरणोत्था वातोत्पन्ना तरङ्गलेखोर्मिपङ्क्तिर्मानसे सरसि या राजहंसी तां पद्मान्तरमिव।</p>
<p><strong>जगाद चैनामयमङ्गनाथः सुराङ्गनाप्रार्थितयौवनश्रीः।</strong><br>
<strong>विनीतनागः किल सूत्रकारैरैन्द्रं पदं भूमिगतोऽपि भुङ्क्ते॥२७॥</strong></p>
<p>एनामिन्दुमतीं जगाद। किमिति। अयमङ्गनाथोऽङ्गदेशाधीश्वरः सुराङ्गनाभिः प्रार्थिता कामिता यौवनश्रीर्यस्य स तथोक्तः। पुरा किलैनमिन्द्रसाहाय्यार्थमिन्द्रपुरगामिनमकामयन्ताप्सरस इति प्रसिद्धिः। किंच। सूत्रकारैर्गजशास्त्रकृद्भिः पालकादिभिर्महर्षिभिर्विनीतनागः शिक्षितगजः। किलेत्यैतिह्ये। अत एव भूमिगतोऽप्यैन्द्रं पदमैश्वर्यं भुङ्क्ते। भूर्लोकएव स्वर्गसुखमनुभवतीत्यर्थः। गजाप्सरोदेवर्षिसेव्यत्वमैन्द्रपदशब्दार्थः। पुरा किल कुतविश्चिच्छापकारणादुवमवतीर्णंदिग्गजवर्गमालोक्य स्वयमशक्तेरिन्द्राभ्यनुज्ञयानीतैर्देवार्थेभिः प्रणीतेन शास्त्रेण गजान्वशीकृत्य भुवि संप्रदायं प्रावर्तयदिति कथा गीयते॥</p>
<p><strong>अनेन पर्यासयताश्रुबिन्दून्मुक्ताफलस्थूलतमान्स्तनेषु।</strong><br>
<strong>प्रत्यर्पिताः शत्रुविलासिनीनामुन्मुच्य सूत्रेण विनैव हाराः॥२८॥</strong></p>
<p>शत्रुविलासिनीनां स्तनेषु मुक्ताफलस्थूलतमानश्रुबिन्दून्। &lsquo;अस्रमश्रुणि शोणिते&rsquo; इति विश्वः। पर्यासयता प्रस्तारयता। भर्तृवधादिति भावः। अनेनाङ्गनाथेनोन्मुच्याक्षिप्य सूत्रेण विना हारा एव प्रत्यर्पिताः। अविच्छिन्नाश्रुबिन्दुप्रवर्तनादुत्सूत्रहारार्पणमेव कृतमिवेत्युत्प्रेक्षा गम्यते॥</p>
<p><strong>निसर्गभिन्नास्पदमेकसंस्थमस्मिन्द्वयं श्रीश्चसरस्वती च।</strong><br>
<strong>कान्त्या गिरा सूनृतया च योग्या त्वमेव कल्याणि तयोस्तृतीया २९</strong></p>
<p>निसर्गतः स्वभावतो भिन्नास्पदं भिन्नाश्रयम्। सहावस्थानविरोधीत्यर्थः। श्रीश्च सरस्वती चेति द्वयमस्मिन्नङ्गनाथ एकत्र संस्था स्थितिर्यस्य तदेकसंस्थम्। उभयमिह सङ्गतमित्यर्थः। हे कल्याणि। &lsquo;बह्वादिभ्यश्च&rsquo; इति ङीष्। कान्त्या सूनृतया सत्यप्रियया गिरा च योग्या संसर्गार्हा त्वमेव तयोः श्रीसरस्वत्योस्तृतीया। समानगुणयोर्युवयोर्दापत्यं युज्यत एवेति भावः। दक्षिणनायकत्वं चास्य ध्वन्यते। तदुक्तम्—&lsquo;तुल्योऽनेकत्र दक्षिणः&rsquo; इति॥</p>
<p><strong>अथाङ्गराजादवतार्य चक्षुर्याहीति जन्यामवदत्कुमारी।</strong><br>
<strong>नासौ न काम्यो न च वेद सम्यग्द्रष्टुं न सा भिन्नरुचिर्हि लोकः॥ ३०॥</strong></p>
<p>अथ कुमार्यङ्गराजाच्चक्षुरवतार्य। अपनीयेत्यर्थः। जन्यां मातृसखीम्। &lsquo;जन्या मातृसखीमुदोः&rsquo; इति विश्वः। सुनन्दां याहि गच्छेत्यवदत्। &lsquo;यातेति जन्यानवदत्&rsquo; इति पाठे जनीं वधूं वहन्तीति जन्या वधूबन्धवः। तान्यात गच्छतेत्यवदत्। &lsquo;जन्यो वरवधूज्ञातिप्रियतुल्यहितेऽपि च&rsquo; इति विश्वः। अथवा जन्या वधूभृत्याः। भृत्याश्चापि नवोढायाः &rsquo; इति केशवः। संज्ञायां जन्येति यत्प्रत्ययान्तो निपातः। यदत्राह वृत्तिकारः—&lsquo;जनीं वधूं वहन्तीति जन्या जामातुर्वयस्याः&rsquo; इति। यच्चामरः—&lsquo;जन्याः स्निग्धा वरस्य ये&rsquo; इति। तत्सर्वमुपलक्षणार्थमित्यविरोधः। न चायमङ्गराजनिषेधो दृश्यदोषान्नापि द्रष्टृदोषादित्याह—नेत्यादिना। असावङ्गराजः काम्यः कमनीयो नेति न। किंतु काम्य एवेत्यर्थः। सा कुमारी च सम्यग्द्रष्टुं विवेक्तुं न वेदेति न। वेदेत्यर्थः। किंतु लोको जनो भिन्नरुचिर्हि रुचिरमपि किंचित्कस्मैचिन्न रोचते। किं कुर्मो न हीच्छा नियन्तुं शक्यत इति भावः॥</p>
<p><strong>ततः परं दुःप्रसहं द्विषद्भिर्नृपं नियुक्ता प्रतिहारभूमौ।</strong><br>
<strong>निदर्शयामास विशेषदृश्यमिन्दुं नवोत्थानमिवेन्दुमत्यै॥३१॥</strong></p>
<p>ततोऽनन्तरं प्रतिहारभूमौ द्वारदेशे नियुक्ता दौवारिकी। &lsquo;स्त्री द्वार्द्वारं प्रतीहारः&rsquo; इत्यमरः। द्विषद्भिः शत्रुभिर्दुःप्रसहं दुःसहम्। शूरमित्यर्थः। विशेषेण दृश्यं दर्शनीयम्। रूपवन्तमित्यर्थः। परमन्यं नृपम्। नवोत्थानं नवोदयमिन्दुमिव। इन्दुमत्यै निदर्शयामास॥</p>
<p><strong>अवन्तिनाथोऽयमुदग्रबाहुर्विशालवक्षास्तनुवृत्तमध्यः।</strong><br>
<strong>आरोप्य चक्रभ्रममुष्णतेजास्त्वष्ट्रेव यत्नोल्लिखितो विभाति॥३२॥</strong></p>
<p>उदग्रबाहुर्दीर्घबाहुर्विशालवक्षास्तनुवृत्तमध्यः कृशवर्तुलमध्योऽयं राजावन्तिनाथोऽवन्तिदेशाधीश्वरः। त्वष्ट्रा विश्वकर्मणा। भर्तुस्तेजोवेगमसहमानया दुहित्रा संज्ञादेव्या प्रार्थितेनेति शेषः। चक्रभ्रमं चक्राकारं शस्त्रोत्तेजनयन्त्रम्। &lsquo;भ्रमोऽम्बुनिर्गमे भ्रान्तौ कुण्डाख्ये</p>
<p>शिल्पियन्त्रके&rsquo; इति विश्वः। आरोप्य यत्नेनोल्लिखित उष्णतेजाः सूर्य इव। विभाति। अत्र मार्कण्डेयः—&lsquo;विश्वकर्मा त्वनुज्ञातः शाकद्वीपे विवस्वता। भ्रममारोप्य तत्तेजः शातनायोपचक्रमे॥&rsquo; इति॥</p>
<p><strong>अस्य प्रयाणेषु समग्रशक्तेरग्रेसरैर्वाजिभिरुत्थितानि।</strong><br>
<strong>कुर्वन्ति सामन्तशिखामणीनां प्रभाप्ररोहास्तमयं रजांसि॥३३॥</strong></p>
<p>समग्रशक्तेः शक्तित्रयसंपन्नस्यास्यावन्तिनाथस्य प्रयाणेषु जैत्रयात्रास्वग्रेसरैर्वाजिभिरश्वैरुत्थितानि रजांसि सामन्तानां समन्ताद्भवानां राज्ञां ये शिखामणयश्चूडामणयस्तेषां प्रभाप्ररोहास्तमयं तेजोङ्कुरनाशं कुर्वन्ति। नासीरैरेवास्य शत्रवः पराजीयन्त इति भावः॥</p>
<p><strong>असौ महाकालनिकेतनस्य वसन्नदूरे किल चन्द्रमौलेः।</strong><br>
<strong>तमिस्रपक्षेऽपि सह प्रियाभिर्ज्योत्स्नावतो निर्विशति प्रदोषान्॥३४</strong></p>
<p>असाववन्तिनाथः। महाकालं नाम स्थानविशेषः। तदेव निकेतनं स्थानं यस्य तस्य चन्द्रमौलेरीश्वरस्यादूरे समीपे वसन्। अत एव हेतोस्तमिस्रपक्षे कृष्णपक्षेऽपि प्रियाभिः सह ज्योत्स्नावतः प्रदोषान्रात्रीर्निर्विशत्यनुभवति किल। नित्यज्योत्स्नाविहारत्वमेतस्यैव नान्यस्येति भावः॥</p>
<p><strong>अनेन यूना सह पार्थिवेन रम्भोरु कच्चिन्मनसो रुचिस्ते।</strong><br>
<strong>सिप्रातरङ्गानिलकम्पितासु विहर्तुमुद्यानपरम्परासु॥३५॥</strong></p>
<p>रम्भे कदलीस्तम्भाविवोरू यस्याः सा रम्भोरूस्तस्याः संबोधनम्। हे रम्भोरु। ‘ऊरूत्तरपदादौपम्ये&rsquo; इत्यूङ्प्रत्ययः। नदीत्वाद्ध्रस्वः। यूनानेन पार्थिवेन सह। सिप्रा नाम तत्रत्या नदी। तस्यास्तरङ्गाणामनिलेन कम्पितासूद्यानानां परम्परासु पङ्क्तिषु विहर्तुं ते तव मनसौ रुचिः कच्चित्। स्पृहास्ति किमित्यर्थः। &lsquo;अभिष्वङ्गे स्पृहायां च गभस्तौ च रुचिः स्त्रियाम्&rsquo; इत्यमरः॥</p>
<p><strong>तस्मिन्नभिद्योतितबन्धुपद्मे प्रतापसंशोषितशत्रुपङ्के।</strong><br>
<strong>वबन्ध सा नोत्तमसौकुमार्या कुमुद्वती भानुमतीव भावम्॥३६॥</strong></p>
<p>उत्तमसौकुमार्योत्कृष्टाङ्गमार्दवा सेन्दुमती। &lsquo;अभिद्योतितान्युल्लसितानि बन्धव एव पद्मानि येन तस्मिन्। प्रतापेन तेजसा संशोषिताः शत्रवःएव पङ्काः कर्दमा येन तस्मिन्। तस्मिन्नवन्तिनाथे कुमुद्वती। ‘कुमुदनडवेतसेभ्यो ड्मतुप्&rsquo; इति ङ्मतुप्प्रत्ययः। भानुमत्यंशुमतीवभावं चित्तं न बबन्ध। न तत्रानुरागमकरोदित्यर्थः। बन्धूनां पद्मत्वेन शत्रूण पङ्कत्वेन च निरूपणं राज्ञः सूर्यसाम्यार्थम्॥</p>
<p><strong>तामग्रतस्तामरसान्तराभामनूपराजस्य गुणैरनूनाम्।</strong><br>
<strong>विधाय सृष्टिं ललितां विधातुर्जगाद भूयः सुदतीं सुनन्दा॥३७॥</strong></p>
<p>सुनन्दा तामरसान्तराभां पद्मोदरतुल्यकान्तिम्। कनकगौरीमित्यर्थः। गुणैरनूनाम्। अधिकामित्यर्थः। शोभना दन्ता यस्याः सा सुदती। &lsquo;वयसि दन्तस्य दतृ&rsquo; इति दत्रादेशः। ‘उगितश्च&rsquo; इति ङीप्। तां प्रकृतां प्रसिद्धां वा विधातुर्ललितां सृष्टिम्। मधुरनिर्माणां</p>
<p>स्त्रियमित्यर्थः। अनुगता आपो येषु तेऽनूपा नाम देशाः। &lsquo;ऋक्पूरब्धूःपथामानक्षे&rsquo; इत्यप्रत्ययः समासान्तः। ‘ऊदनोर्देशे’ इत्यूदादेशः। तेषां राज्ञोऽनूपराजस्याग्रतो विधाय व्यवस्थाप्य भूयः पुनर्जगाद॥</p>
<p><strong>सङ्ग्रामनिर्विष्टसहस्रबाहुरष्टादशद्वीपनिखातयूपः।</strong><br>
<strong>अनन्यसाधारणराजशब्दो बभूव योगी किल कार्तवीर्यः॥३८॥</strong></p>
<p>सङ्ग्रामेषु युद्धेषु निर्विष्टा अनुभूताः सहस्रं बाहवो यस्य स तथोक्तः। युद्धादन्यत्र द्विभुज एव दृश्यत इत्यर्थः। अष्टादशसु द्वीपेषु निखाताः स्थापिता यूपा येन स तथोक्तः। सर्वक्रतुयाजी सार्वभौमश्चेति भावः। जरायुजादिसर्वभूतरञ्जनादनन्यसाधारणो राजशब्दो यस्य स तथोक्तः। योगी। ब्रह्मविद्विद्वानित्यर्थः। स किल भगवतो दत्तात्रेयाल्लब्धयोग इति प्रसिद्धिः। कृतवीर्यस्यापत्यं पुमान्कार्तवीर्यो नाम राजा बभूव किलेति। अयं चास्य महिमा सर्वोऽपि दत्तात्रेयवरप्रसादलब्ध इति भारते दृश्यते॥</p>
<p><strong>अकार्यचिन्तासमकालमेव प्रादुर्भवंश्चापधरः पुरस्तात्।</strong><br>
<strong>अन्तःशरीरेष्वपि यः प्रजानां प्रत्यादिदेशाविनयं विनेता॥३९॥</strong></p>
<p>विनेता शिक्षको यः कार्तवीर्यः। अकार्यस्यासत्कार्यस्य चिन्तया। अहं चौर्यादिकं करिष्यामीति बुद्ध्या। समकालमेककालमेव यथा तथा पुरस्तादग्रे चापधरः प्रादुर्भवन्सन्। प्रजानां जनानाम्। &lsquo;प्रजा स्यात्संततौ जने&rsquo; इत्यमरः। अन्तःशरीरेष्वन्तःकरणेषु। शरीरशब्देनेन्द्रियं लक्ष्यते। अविनयमपि प्रत्यादिदेश। मानसापराधमपि निवारयामासेत्यर्थः। अन्ये तु वाक्कायापराधमात्रप्रतिकर्तार इति भावः॥</p>
<p><strong>ज्याबन्धनिष्पन्दभुजेन यस्य विनिःश्वसद्वक्त्रपरम्परेण।</strong><br>
<strong>कारागृहे निर्जितवासवेन लङ्केश्वरेणोषितमोप्रसादात्॥४०॥</strong></p>
<p>ज्याया मौर्व्या बन्धेन बन्धनेन निष्पन्दा निश्चेष्टा भुजा यस्य तेन विनिःश्वसती ज्याबन्धोपरोधाद्दीर्घंनिःश्वसती वक्त्रपरम्परा दशमुखी यस्य तेन निर्जितवासवैनेन्द्रविजयिना। अत्रेन्द्रादयोऽप्यनेन जितप्राया एवेति भावः। लङ्केश्वरेण दशास्येन यस्य कार्तवीर्यस्य कारागृहे बन्धनागारे। &lsquo;कारा स्याद्बन्धनालये&rsquo; इत्यमरः। आ प्रसादादनुग्रहपर्यन्तमुषितं स्थितम्। &lsquo;नपुंसके भावे क्तः&rsquo;। एतत्प्रसाद एव तस्य मोक्षोपायो न तु क्षात्रमिति भावः॥</p>
<p><strong>तस्यान्वये भूपतिरेष जातः प्रतीप इत्यागमवृद्धसेवी।</strong><br>
<strong>येन श्रियः संश्रयदोषरूढं स्वभावलोलेत्ययशः प्रमृष्टम्॥४१॥</strong></p>
<p>आगमवृद्धसेवी श्रुतवृद्धसेवी प्रतीप इति। ख्यात इति शेषः। एष भूपतिस्तस्य कार्तवीर्यस्यान्वये वंशे जातः। येन प्रतीपेन संश्रयस्याश्रयस्य पुंसो दोषैर्व्यसनादिभी रूढमुत्पन्नं श्रियः संबन्धि स्वभावलोला प्रकृतिचञ्चलेत्येवंरूपमयशो दुष्कीर्तिः प्रमृष्टं निरस्तम्॥ दुष्टाश्रयत्यागशीलायाः श्रियः प्रकृतिचापलप्रवादो मूढजनपरिकल्पित इत्यर्थः। अयं तु दोषराहित्यान्न कदाचिदपि श्रिया त्यज्यत इति भावः॥</p>
<p><strong>आयोधने कृष्णगतिं सहायमवाप्य यः क्षत्रियकालरात्रिम्।</strong><br>
<strong>धारां शितां रामपरश्वधस्य संभावयत्युत्पलपत्रसाराम्॥४२॥</strong></p>
<p>यः प्रतीप आयोधने युद्धे कृष्णगतिं कृष्णवर्त्मानमनि सहायमवाप्य क्षत्रियाणां कालरात्रिम्। संहाररात्रिमित्यर्थः। रामपरश्वधस्य जामदग्न्यपरशोः। &lsquo;द्वयोः कुठारः स्वधितिःपरशुश्च परश्वधः&rsquo; इत्यमरः। शितां तीक्ष्णां धारां मुखम्। &lsquo;खड्गादीनां च निशितमुखे धारा प्रकीर्तिता&rsquo; इति विश्वः। उत्पलपत्रस्य सार इव सारो यस्यास्तां तथाभूतां संभावयति मन्यते। एतन्नगरजिगीषयागतान्रिपून्स्वयमेव धक्ष्यामीति भगवता वैश्वानरेण दत्तवरोऽयं राजा। &lsquo;दह्यन्ते च तथागताः शत्रव&rsquo; इति भारते कथानुसंधेया॥</p>
<p><strong>अस्याङ्कलक्ष्मीर्भव दीर्घबाहोर्माहिष्मतीवप्रनितम्बकाञ्चीम्।</strong><br>
<strong>प्रासादजालैर्जलवेणिरम्यां वां यदि प्रेक्षितुमस्ति कामः॥४३॥</strong></p>
<p>दीर्घबाहोरस्य प्रतीपस्याङ्कलक्ष्मीर्भव। एनं वृणीष्वेत्यर्थः। अनेनायं विष्णुतुल्य इति ध्वन्यते। माहिष्मती नामास्य नगरी। तस्या वप्रः प्राकार एव नितम्बः। तस्य काञ्चीं रशनाभूताम्।जलानां वेण्या प्रवाहेण रम्याम्। &lsquo;ओघः प्रवाहो वेणी च&rsquo; इति हलायुधः। रेवां नर्मदां प्रासादजालैर्गवाक्षैः। &lsquo;जालं समूह आनायो गवाक्षक्षारकावपि&rsquo; इत्यमरः। प्रेक्षितुं काम इच्छास्ति यदि॥</p>
<p><strong>तस्याः प्रकामं प्रियदर्शनोऽपि न स क्षितीशो रुचये बभूव।</strong><br>
<strong>शरत्प्रमृष्टाम्बुधरोपरोधः शशीव पर्याप्तकलो नलिन्याः॥४४॥</strong></p>
<p>प्रकामं प्रियं प्रीतिकरं दर्शनं यस्य सोऽपि। दर्शनीयोऽपीत्यर्थः। स क्षितीशः। शरदा प्रमृष्टाम्बुधरोपरोधोनिरस्तमेघावरणः पर्याप्तकलः पूर्णकलः शशी नालन्या इव। तस्या इन्दुमत्या रुचये न बभूव। रुचिं नाजीजनदित्यर्थः। लोको भिन्नरुचिरिति भावः॥</p>
<p><strong>सा शूरसेनाधिपतिं सुषेणमुद्दिश्य लोकान्तरगीतकीर्तिम्।</strong><br>
<strong>आचारशुद्धोभयवंशदीपं शुद्धान्तरक्ष्या जगदे कुमारी॥४५॥</strong></p>
<p>लोकान्तरे स्वर्गादावपि गीतकीर्तिमाचारेण शुद्धयोरुभयोर्वंशयोर्मातापितृकुलयोर्दीप प्रकाशकम्। उभयवंशेत्यत्रोभयपक्षवन्निर्वाहः। शूरसेनानां देशानामधिपति सुषेणं नाम नृपतिमुद्दिश्याभिसंधाय शुद्धान्तरक्ष्यान्तःपुरपालिकया। &lsquo;कर्मण्यण्&rsquo;। ‘टिड्ढाणञ्–&rsquo; इति ङीप्। सा कुमारी जगदे॥</p>
<p><strong>नीपान्वयः पार्थिव एष यज्वा गुणैर्यमाश्रित्य परस्परेण।</strong><br>
<strong>सिद्धाश्रमं शान्तमिवैत्य सत्त्वैर्नैसर्गिकोऽप्युत्ससृजे विरोधः॥४६॥</strong></p>
<p>यज्वा विधिवदिष्टवान्। &lsquo;सुयजोङ्वनिप्&rsquo; इति ङ्वनिप्प्रत्ययः। एष पार्थिवः। नीपो नामान्वयोऽस्येति नीपान्वयो नीपवंशजः। यं सुषेणमाश्रित्य गुणैर्ज्ञानमौनादिभिः। शान्तं प्रसन्नं सिद्धाश्रममृष्याश्रममेत्य प्राप्य सत्त्वैर्गजसिंहादिभिः प्राणिभिरिव। नैसर्गिकः स्वाभाविकोऽपि परस्परेण विरोध उत्ससृजे त्यक्तः॥</p>
<p><strong>यस्यात्मगेहे नयनाभिरामा कान्तिर्हिमांशोरिव संनिविष्टा।</strong><br>
<strong>हर्म्याग्रसंरूढतृणाङ्कुरेषु तेजोऽविषह्यं रिपुमन्दिरेषु॥४७॥</strong></p>
<p>हिमांशोः कान्तिश्चन्द्रकिरणा इव नयनयोरभिरामा यस्य सुषेणस्य कान्तिः गेहे स्वभवने संनिविष्टा संक्रान्ता। अविषह्यं विसोढुमशक्यं तेजः प्रतापस्तु। हर्म्याग्रेषु धनिकमन्दिरप्रान्तेषु। &lsquo;हर्म्यादि धनिनां वासः&rsquo; इत्यमरः। संरूढास्तृणाङ्कुरा येषां तेषु। शून्येष्वित्यर्थः। रिपुमन्दिरेषु शत्रुनगरेषु। &lsquo;मन्दिरं नगरे गृहे&rsquo; इति विश्वः। संनिविष्टम्। स्वजनाह्लादको द्विषंतपश्चेति भावः॥</p>
<p><strong>यस्यावरोधस्तनचन्दनानां प्रक्षालनाद्वारिविहारकाले।</strong><br>
<strong>कालिन्दकन्या मथुरां गतापि गङ्गोर्मिसंसक्तजलेव भाति॥४८॥</strong></p>
<p>यस्य सुषेणस्य वारिविहारकाले जलक्रीडासमयेऽवरोधानामन्तःपुराङ्गनानां स्तनेषु चन्दनानां मलयजानां प्रक्षालनाद्धेतोः। कलिंदो नाम शैलस्तत्कन्या यमुना। &lsquo;कालिंदी सूर्यतनया यमुना शमनस्त्रसा&rsquo; इत्यमरः। मथुरा नामास्य राज्ञो नगरी। तां गतापि। गङ्गाया विप्रकृष्टापीत्यर्थः। मथुरायां गङ्गाभावं सूचयत्यपिशब्दः। कालिन्दीतीरे मथुरा लवणासुरवधकाले शत्रुघ्नेन निर्मास्यतेति वक्ष्यति। तत्कथमधुना मथुरासंभव इति चिन्त्यम्।मथुरा मथुरापुरीति शब्दभेदः। यद्वा साम्येति। गङ्गाया भागीरथ्या ऊर्मिभिः संसक्तजलेव भाति। धवलचन्दनसंसर्गात्प्रयागादन्यत्राप्यत्रगङ्गासंगतेव भातीत्यर्थः। &lsquo;सितासिते हि गङ्गायमुने&rsquo; इति घण्टापथः॥</p>
<p><strong>त्रस्तेन तार्क्ष्यात्किल कालियेन मणिं विसृष्टं यमुनौकसा यः।</strong><br>
<strong>वक्षःस्थलव्यापि रुचं दधानः सकौस्तुभं ह्रेपयतीव कृष्णम्॥४९॥</strong></p>
<p>तार्क्ष्याद्गरुडात्त्रस्तेन। यमुनौकः स्थानं यस्य तेन। कालियेन नाम नागेन विसृष्टं किलाभयदाननिष्क्रयत्वेन दत्तम्। किलेत्यैतिह्ये। वक्षःस्थलव्यापिरुचं मणिंदधानो यः सुषेणः सकौस्तुभं कृष्णं विष्णुं ह्रेपयतीव व्रीडयतीव। &lsquo;अर्तिह्री–&rsquo; इत्यादिना पुगागमः। कौस्तुभमणेरप्युत्कृष्टोऽस्य मणिरिति भावः॥</p>
<p><strong>संभाव्य भर्तारममुं युवानं मृदुप्रवालोत्तरपुष्पशय्ये।</strong><br>
<strong>वृन्दावने चैत्ररथादनूने निर्विश्यतां सुन्दरि यौवनश्रीः॥५०॥</strong></p>
<p>युवानममुं सुषैणं भर्तारं संभाव्य मत्वा। पतित्वेनाङ्गीकृत्येत्यर्थः। मृदुप्रवालोत्तरोपरिप्रस्तारितकोमलपल्लवा पुष्पशय्या यस्मिंस्तत्तस्मिंश्चैत्ररथात्कुबेरोद्यानादनूने वृन्दावने वृन्दावननामक उद्याने हे सुन्दरि, यौवनश्रीर्यौवनफलं निर्विश्यतां भुज्यताम्॥</p>
<p><strong>मध्यास्य चाम्भः पृषतोक्षितानि शैलेयगन्धीनि शिलातलानि।</strong><br>
<strong>कलापिनां प्रावृषि पश्य नृत्यंकान्तासु गोवर्धनकन्दरासु॥५१॥</strong></p>
<p>किं च। प्रावृषि वर्षासु कान्तासु गोवर्धनस्याद्रेः कन्दरासु दरीषु। &lsquo;दरी तु कन्दरो वा स्त्री&rsquo; इत्यमरः। अम्भसः पृषतैर्बिन्दुभिरुक्षितानि सिक्तानि। शिलायां भवं शैलेयम्। ‘शिलाजतु च शैलेयम्&rsquo; इति यादवः। यद्वा शिलापुष्पाख्य औषधिविशेषः। &lsquo;कालानुसा-</p>
<p>र्यवृद्धाश्मपुष्पशीतशिवानि तु। शैलेयम्&rsquo; इत्यमरः। &lsquo;शिलाया ढः&rsquo; इत्यत्र शिलाया इति योगविभागादिवार्थे ढप्रत्ययः। तद्गन्धवन्ति शैलेयगन्धीनि शिलातलान्यध्यास्याधिष्ठाय कलापिनां बर्हिणां नृत्यं पश्य॥</p>
<p><strong>नृपं तमावर्तमनोज्ञनाभिः सा व्यत्यगादन्यवधूर्भवित्री।</strong><br>
<strong>महीधरं मार्गवशादुपेतं स्रोतोवहा सागरगामिनीव॥५२॥</strong></p>
<p>&lsquo;स्यादावर्तोऽम्भसां भ्रमः&rsquo; इत्यमरः। आवर्तमनोज्ञा नाभिर्यस्याः सा। इदं च नदीसाम्यार्थमुक्तम्। अन्यवधुरन्यपत्ती भवित्री भाविनी सा कुमारी तं नृपम्। सागरगामिनी सागरं गन्त्री स्रोतोवहा नदी मार्गवशादुपेतं प्राप्तं महीधरं पर्वतमिव। व्यत्यगादतीत्य गता॥</p>
<p><strong>अथाङ्गदाश्लिष्टभुजं भुजिष्या हेमाङ्गदं नाम कलिङ्गनाथम्।</strong><br>
<strong>आसेदुषीं सादितशत्रुपक्षं वालामवालेन्दुमुखीं बभाषे॥५३॥</strong></p>
<p>अथ भुजिष्या किंकरी सुनन्दा।&lsquo;भुजिष्या किंकरी मता&rsquo; इति हलायुधः। अङ्गदाश्लिष्टभुजं केयूरनद्धबाहुं सादितशत्रुपक्षं विनाशितशत्रुवर्गं हेमाङ्गदं नाम कलिङ्गनाथमासेदुषीमासन्नामबालेन्दुमुखीं पूर्णेन्दुमुखीं बालामिन्दुमतीं बभाषे॥</p>
<p><strong>असौ महेन्द्राद्रिसमानसारः पतिर्महेन्द्रस्य महोदधेश्च।</strong><br>
<strong>यस्य क्षरत्सैन्यगजच्छलेन यात्रासु यातीव पुरो महेन्द्रः॥५४॥</strong></p>
<p>महेन्द्राद्रेः समानसारस्तुल्यसत्त्वोऽसौ हेमाङ्गदो महेन्द्रस्य नाम कुलपर्वतस्य महोदधेश्च पतिः स्वामी। ‘महेन्द्रमहोदधी एवास्य गिरिजलदुर्गे&rsquo; इति भावः। यस्य यात्रासु क्षरतां मदस्राविणां सैन्यगजानां छलेन महेन्द्रो महेन्द्राद्रिः पुरोऽग्रे यातीव। अद्रिकल्पा अस्य गजा इत्यर्थः ॥</p>
<p><strong>ज्याघातरेखे सुभुजो भुजाभ्यां बिभर्ति यश्चापभृतां पुरोगः।</strong><br>
<strong>रिपुश्रियां साञ्जनवाष्पसेके बन्दीकृतानामिव पद्धती द्वे॥५५॥</strong></p>
<p>** **सुभुजश्चापभृतां पुरोगो धनुर्धराग्रेसरो यःबन्दीकृतानां प्रगृहीतानाम्। &lsquo;प्रग्रहोपग्रहौ बन्द्याम्&rsquo; इत्यमरः। रिपुश्रियां साञ्जनो बाष्पसेको ययोस्ते। कज्जलमिश्राश्रुसिक्ते इत्यर्थः। पद्धती इव। द्वे ज्याघातानांमौर्वीकिणानां रेखे राजी भुजाभ्यां बिभर्ति। द्विवचनात्सव्यसाचित्वं गम्यते। रिपुतश्रियां भुजाभ्यामेवाहरणात्तद्गतरेखयोस्तत्पद्धतित्वेनोत्प्रेक्षा। तयोः श्यामत्वात्साञ्जनाश्रुसेकोक्तिः।</p>
<p><strong>यमात्मनः सद्मनि संनिकृष्टो मन्द्रध्वनित्याजितयामतूर्यः।</strong><br>
<strong>प्रासादवातायनदृश्यवीचिः प्रबोधयत्यर्णव एव सुप्तम् ॥५६॥</strong></p>
<p>आत्मनः सद्मनि सुप्तं यं हेमाङ्गदं संनिकृष्टः समीपस्थोऽत एव प्रासादवातायनैर्दृश्यवीचिर्मन्द्रेण गम्भीरेण॥ &ldquo;मन्द्रस्तु गम्भीरे&rdquo; इत्यमरः॥ ध्वनिना त्याजितं विवर्जितं यामस्य तूर्यं प्रहरावसानसूचकं वाद्यं येन स तथोक्तः॥ &ldquo;द्वौ यामप्रहरौ समौ&rdquo; इत्यमरः॥ अर्णव एव प्रबोधयति। अर्णवस्यैव तूर्यकार्यकारित्वात्तद्वैयर्थ्यमित्यर्थः। समुद्रस्यापि सेव्यः किमन्येषामिति भावः॥</p>
<p><strong>अनेन सार्धं विहराम्बुराशेस्तीरेषु तालीवनमर्मरेषु।<br>
द्वीपान्तरानीतलवङ्गापुष्पैरपाकृतस्वेदलवा मरुद्भिः॥५७॥</strong></p>
<p>अनेन राज्ञा सार्धं तालीवनैर्ममेरेषु मर्मरेति ध्वनत्सु।“अथ मर्मरः। स्वनिते वस्त्रपर्णानाम्&rdquo; इत्यमरवचनाद्गुणपरस्यापि मर्मरशब्दस्य गुणिपरत्वं प्रयोगादवसेयम्।अम्बुराशेः समुद्रस्य तीरेषु द्वीपान्तरेभ्य आनीतानि लवङ्गपुष्पाणि देवकुसुमानि यैस्तैः।&ldquo;लवङ्गं देवकुसुमम्&rdquo; इत्यमरः।मरुद्भिर्वातैरपाकृताः प्रशमिताः स्वेदस्य लवा बिन्दवो यस्याः सा तथाभूता सती त्वं विहर क्रीड।</p>
<p><strong>प्रलोभिताप्याकृतिलोभनीया विदर्भराजावरजा तयैवम्।<br>
तस्मादपावर्तत दूरकृष्टा नीत्येव लक्ष्मीः प्रतिकूलदैवात्॥५८॥</strong></p>
<p>आकृत्या रूपेण लोभनीयाकर्षणीया। न तु वर्णनमात्रेणेत्यर्थः। विदर्भराजावरजा भोजानुजेन्दुमती तया सुनन्दयैवं प्रलोभितापि प्रचोदितापि। नीत्या पुरुषकारेण दूरकृष्टा दूरमानीता लक्ष्मीः प्रतिकूलं दैवं यस्य तस्मात्पुंस इव। तस्माद्धेमाङ्गदादपावर्तत प्रतिनिवृत्ता॥</p>
<p><strong>अथोरगाख्यस्य पुरस्य नाथं दौवारिकी देवसरूपमेत्य।<br>
इतश्चकोराक्षि विलोकयेति पूर्वानुशिष्टां निजगाद भोज्याम्॥५९॥</strong></p>
<p>अथ द्वारे नियुक्ता दौवारिकी सुनन्दा।“तत्र नियुक्तः&quot; इति ठक्प्रत्ययः।&ldquo;द्वारादीनां च&rdquo; इत्यौ आगमः।आकारेण देवसरूपं देवतुल्यम्। उरगाख्यस्य पुरस्य पाण्ड्यदेशे कान्यकुब्जतीरवर्तिनागपुरस्य नाथमेत्य प्राप्य।हे चकोराक्षि, इतो विलोकयेति पूर्वानुशिष्टांपूर्वमुक्तां भोजस्य राज्ञो गोत्रापत्यर्ं स्त्रियं भोज्यामिन्दुमतीम्।“क्रौड्यादिभ्यश्च&quot; इत्यत्र भोजाक्षत्रियादित्युपर्सख्यानात्ष्यङ्प्रत्ययः। “यङश्चाप्&quot; इति चाप्॥ निजगाद। इतो विलोकयेति पूर्वमुक्त्वापश्चाद्वक्तव्यं निजगादेत्यर्थः॥</p>
<p><strong>पाण्ड्योऽयमंसार्पितलम्बहारः क्लृप्ताङ्गरागो हरिचन्दनेन।<br>
आभाति बालातपरक्तसानुः सनिर्झरोद्गार इवाद्रिराजः॥६०॥</strong></p>
<p>अंसयोरर्पिताः। लम्बन्त इति लम्बाः। हारा यस्य सः। हरिचन्दनेन गोशीर्षाख्येन चन्दनेन।“तैलपर्णिकगोशीर्षे हरिचन्दनमस्त्रियाम्&quot; इत्यमरः।क्लृप्ताङ्गरागः सिद्धानुलेपनोऽयं पाण्डूनां जनपदानां राजा पाण्ड्यः। &ldquo;पाण्डोर्जनपदशब्दात्‌क्षत्त्रियाड्‌ड्यण्‌वक्तव्यः&rdquo; इति ड्यण्प्रत्ययः। &ldquo;तस्य राजन्यपत्यवद्&quot;इति वचनात्।बालातपेन रक्ता अरुणाः सानवो यस्य स सनिर्झरोद्गारः प्रवाहस्यन्दनसहितः। “वारिप्रवाहो निर्झरो झरः&rdquo; इत्यमरः।अद्रिराज इवाभाति॥</p>
<p><strong>विन्ध्यस्य सस्तम्भयिता महाद्रेर्निःशेषपीतोज्झितसिन्धुराजः।</strong><br>
<strong>प्रीत्याश्वमेधावभृथार्द्रमूर्तेः सौस्नातिको यस्य भवत्यगस्त्यः॥६१॥</strong></p>
<p>विन्ध्यस्य नाम्नो महाद्रेः। तपनमार्गनिरोधाय वर्धमानस्येति शेषः। संस्तम्भयिता निवारयिता निःशेषं पीत उज्झितः पुनस्त्यक्तः सिन्धुराजः समुद्रो येन सोऽगस्त्योऽश्वमेधस्यावभृथे दीक्षान्ते कर्मणि।“दीक्षान्तोऽवभृथो यज्ञः&quot; इत्यमरः। आर्द्रमूर्तेःस्नातस्ये-</p>
<p>त्यर्थः। यस्य पाण्ड्यस्य प्रीत्या स्नेहेन। न तु दाक्षिण्येन। सुस्नातं पृच्छतीति सौस्नातिकःभवति।&quot;</p>
<p>पृच्छतौ सुस्नातादिभ्यः&quot; इत्युपसंख्यानाट्ठक्॥</p>
<p><strong>अस्त्रं हरादाप्तवता दुरापं येनेन्द्रलोकावजयाय दृप्तः।</strong><br>
<strong>पुरा जनस्थानविमर्दशङ्की संधाय लङ्काधिपतिः प्रतस्थे ॥६२॥</strong></p>
<p>पुरा पूर्वं जनस्थानस्य खरालयस्य विमर्दशङ्की दृप्त उद्धतो लङ्काधिपती रावणो दुरापं दुर्लभमस्त्रं ब्रह्मशिरोनामकं हरादाप्तवता येन पाण्ड्येन संधाय। इन्द्रलोकावजयायेन्द्रलोकं जेतुं प्रतस्थे। इन्द्रविजयिनो रावणस्यापि विजेतेत्यर्थः॥</p>
<p><strong>अनेन पाणौ विधिवद्गृहीते महाकुलीनेन महीव गुर्वी ।<br>
रत्नानुविद्धार्णवमेखलाया दिशः सपत्नी भव दक्षिणस्याः॥६॥</strong></p>
<p>महाकुलीनेन महाकुले जातेन। “महाकुलादञ्खञौ&quot; इतिखञ्प्रत्ययः। अनेन पाण्ड्येन पाणौ त्वदीये विधिवद्यथाशास्त्रं गृहीते सति गुर्वी गुरुः।“वोतो गुणवचनात् ” इति ङीष्।महीव रत्नैरनुविद्धो व्याप्तोऽर्णव एव मेखला यस्यास्तस्याः।इदं विशेषणं मह्यामिन्दुमत्यां च योज्यम्।दक्षिणस्या दिशः सपत्नी भव।अनेन सपत्न्यन्तराभावो ध्वन्यते।</p>
<p><strong>ताम्बूलवल्लीपरिणद्धपूगास्वेलालतालिङ्गितचन्दनासु।</strong><br>
<strong>तमालपत्रास्तरणासु रन्तुं प्रसीद शश्वन्मलयस्थलीषु॥६४॥</strong></p>
<p>ताम्बूलवल्लीभिर्नागवल्लीभिः परिणद्धाः परिरब्धाः पूगाः क्रमुका यासु तासु।“ताम्बूलवल्ली ताम्बूली नागवल्ल्यपि&quot; इति,“घोण्टा तु पूगः क्रमुकः&quot; इति चामरः।एलालताभिरालिङ्गिताश्चन्दना मलयजा यासु तासु।&ldquo;गन्धसारो मलयजो भद्रश्रीश्चन्दनोऽस्त्रियाम्&rdquo; इत्यमरः।तमालस्य तापिच्छस्य पत्राण्येवास्तरणानि यासु तासु।“कालस्कन्धस्तमालःस्यात्तापिच्छोऽपि&quot; इत्यमरः। मलयस्थलीषु शश्वन्मुहुः सदा वा रन्तुं प्रसीदानुकूला भव।</p>
<p><strong>इन्दीवरश्यामतनुनृपोऽसौ त्वंरोचनागौरशरीरयष्टिः ।</strong><br>
<strong>अन्योन्यशोभापरिवृद्धये वां योगस्तडित्तोयदयोरिवास्तु॥६५॥</strong></p>
<p>असौ नृप इन्दीवरश्यामतनुः। त्वं रोचना गोरोचनेव गौरी शरीरयष्टिर्यस्याः सा। ततस्तडित्तोयदयोर्विद्युन्मेघयोरिव वां युवयोर्योगः। समागमोऽन्योन्यशोभायाः परिवृद्धयेऽस्तु ॥</p>
<p><strong>स्वसुर्विदर्भाधिपतेस्तदीयो लेभेऽन्तरं चेतसि नोपदेशः।<br>
दिवाकरादर्शनबद्धकोशे नक्षत्रनाथांशुरिवारविन्दे ॥६६ ॥</strong></p>
<p>विदर्भाधिपतेर्भोजस्य स्वसुरिन्दुमत्याश्चेतसि तदीयः सुनन्दासंबन्ध्युपदेशो वाक्यम्। दिवाकरस्यादर्शनेन बद्धकोशे मुकुलितेऽरविन्दे नक्षत्रनाथांशुश्चन्द्रकिरण इव। अन्तरमवकाशं न लेभे॥</p>
<p><strong>संचारिणी दीपशिखेव रात्रौ यं यं व्यतीयाय पतिंवरा सा ।<br>
नरेन्द्रमार्गाट्ट इव प्रपेदे विवर्णभावं स स भूमिपालः ॥ ६७॥</strong></p>
<p>पतिंवरा सेन्दुमती रात्रौ संचारिणी दीपशिखेव यं यं भूमिपालं व्यतीयायातीत्य गता स स भूमिपालः।सर्व इत्यर्थः। &ldquo;नित्यवीप्सयोः&quot;इति वीप्सायां द्विवचनम्।नरेन्द्रमार्गे राजपथेऽट्टाख्यो गृहभेद इव।&ldquo;स्यादट्टः क्षौममस्त्रियाम्&rdquo; इत्यमरः। विवर्णभावं विच्छायत्वम्। अट्टस्तु तमोट्टतत्वम्। प्रपेदे।</p>
<p><strong>तस्यां रघोः सूनुरुपस्थितायां वृणीत मांनेति समाकुलोऽभूत् ।<br>
वामेतरः संशयमस्य बाहुः केयूरबन्धोछ्वसितैर्नुनोद॥ ६८॥</strong></p>
<p>तस्यामिन्दुमत्यामुपस्थितायामासन्नायां सत्यां रघोः सूनुरजो मां वृणीत न वेति समाकुलः संशयितोऽभूत्। अथास्याजस्य वामेतरो वामादितरो दक्षिणो बाहुः। केयूरं बध्यतेऽत्रेति केयूरबन्धोऽङ्गदस्थानम्। तस्योच्छ्वसितैः स्फुरणैः संशयं नुनोद॥</p>
<p><strong>तं प्राप्य सर्वावयवानवद्यं व्यावर्ततान्योपगमात्कुमारी।<br>
न हि प्रफुल्लं सहकारमेत्य वृक्षान्तरं काङ्क्षति षट्पदाली॥६९॥</strong></p>
<p>कुमारी। सर्वेष्ववयवेष्वनवद्यमदोषं तमजं प्राप्य। अन्योपगमाद्राजान्तरोपगमाद्व्यावर्तत निवृत्ता।तथाहि। षट्पदाली भृङ्गावलिः।प्रफुल्लतीति प्रफुल्लं विकसितम्। पुष्पितमित्यर्थः।प्रपूर्वात्फुल्लतेः पचाद्यच्।फलतेस्तु प्रफुल्तमिति पठितव्यम्। “अनुपसर्गात्-&rdquo; इति निषेधात्।इत्युभयथापि न कदाचिदनुपपत्तिरित्युक्तं प्राक्।सहकारं चूतविशेषमेत्य। &ldquo;आम्रश्चूतो रसालोऽसौ सहकारोऽतिसौरभः&rdquo; इत्यमरः।वृक्षान्तरं न काङ्क्षति। न हि सर्वोत्कृष्टवस्तुलाभेऽपि वस्त्वन्तरस्याभिलाषः स्यादित्यर्थः॥</p>
<p><strong>तस्मिन्समावेशितचित्तवृत्तिमिन्दुप्रभामिन्दुमतीमवेक्ष्य।<br>
प्रचक्रमे वक्तुमनुक्रमज्ञा सविस्तरं वाक्यमिदं सुनन्दा॥७॥</strong></p>
<p>तस्मिन्नजे समावेशिता संक्रामिता चित्तवृत्तिर्यया ताम्। इन्दोः प्रभेव प्रभा यस्यास्ताम्।आह्लादकत्वादिन्दुसाम्यम्। इन्दुमतीमवेक्ष्यानुक्रमज्ञा वाक्यपौर्वापर्याभिज्ञा सुनन्देदं वक्ष्यमाणं सविस्तरं सप्रपञ्चम्।“प्रथने वावशब्दे&quot; इति घञो निषेधात् “ऋदोरप्&quot; इत्यप्पत्ययः।“विस्तारो विग्रहो व्यासः स च शब्दस्य विस्तरः&quot; इत्यमरः।वाक्यं वक्तुं प्रचक्रमे॥</p>
<p><strong>इक्ष्वाकुवंश्यः ककुदं नृपाणां ककुत्स्थ इत्याहितलक्षणोऽभूत् ।<br>
काकुत्स्थशब्दं यत उन्नतेच्छाः श्लाघ्यं दधत्युत्तरकोसलेन्द्राः॥७१॥</strong></p>
<p>इक्ष्वाकोर्मनुपुत्रस्य वंश्यो वंशे भवः। नृपाणां ककुदं श्रेष्ठः।&ldquo;ककुच्च ककुदं श्रेष्ठे वृषांसे राजलक्ष्मणि&rdquo; इति विश्वः। आहितलक्षणः प्रख्यातगुणः।&ldquo;गुणैः प्रतीते तु कृतलक्षणाहितलक्षणौ&rdquo; इत्यमरः।ककुदि वृषांसे तिष्ठतीति ककुत्स्थ इति प्रसिद्धः कश्चिद्राजाभूत्। यतः ककुत्स्थादारभ्योन्नतेच्छा महाशयाः।&ldquo;महेच्छस्तु महाशयः&rdquo; इत्यमरः।उत्तरकोसलेन्द्रा राजानो दिलीपादयः श्लाघ्यं प्रशस्तम्। ककुत्स्थस्यापत्यं पुमान्काकुत्स्थ इति शब्दं संज्ञां दधति बिभ्रति। तन्नामसंस्पर्शोऽपि वंशस्य कीर्तिकर इति भावः।पुरा किल पुरंजयो नाम साक्षाद्भगवतो विष्णोरंशावतारः कश्चिदैक्ष्वाको राजा देवैः सह समयवन्धेन देवासुरयुद्धे</p>
<p>महोक्षरूपधारिणो महेन्द्रस्य ककुदि स्थित्वा पिनाकिलीलया निखिललमसुरकुलं निहत्य ककुत्स्थसंज्ञां लेभ इति पौराणिकी कथानुसंधेया।वक्ष्यते चायमेवार्थ उत्तरश्लोके।</p>
<p><strong>महेन्द्रमास्थाय महोक्षरूपं यः संयति प्राप्तपिनाकिलीलः।<br>
चकार बाणैरसुराङ्गनानां गण्डस्थलीः प्रोषितपत्रलेखाः॥७२॥</strong></p>
<p>यः ककुत्स्थः संयति युद्धेमहानुक्षा महोक्षः।&ldquo;अचतुर-&rdquo; इत्यादिना निपातः।तस्य रूपमिव रूपं यस्य तं महेन्द्रमास्थायारुह्य। अतएव प्राप्ता पिनाकिन ईश्वरस्य लीला येन स तथोक्तः सन्बाणैरसुराङ्गनानां गण्डस्थलीः प्रोषितपत्रलेखा निवृत्तपत्ररचनाश्चकार। तद्भर्तृृनसुरानवधी दित्यर्थः।न हि विधवाः प्रसाध्यन्त इति भावः॥</p>
<p><strong>ऐरावतास्फालनविश्लथं यः संघट्टयन्नङ्गदमंगदेन।<br>
उपेयुषः स्वामपि मूर्तिमग्र्यामर्धासनं गोत्रभिदोऽधितष्ठौ॥७३॥</strong></p>
<p>यः ककुत्स्थ ऐरावतस्य स्वर्गजस्यास्फालनेन ताडनेन विश्लथं शिथिलमङ्गदमैन्दमङ्गदेन स्वकीयेन संघट्टयन्संघर्षयन्स्वामग्र्यांश्रेष्ठां मूर्तिमुपेयुषोऽपि प्राप्तस्यापि गोत्रभिद इन्द्रस्यार्धमासनस्यार्धासनम्।&ldquo;अर्धं नपुंसकम्&rdquo; इति समासः।अधितष्ठावर्धािष्ठतवान्। &lsquo;स्थादिष्वभ्यासेन चाभ्यासस्य&rsquo; इत्यभ्यासेन व्यवायेऽपि षत्वम्।न केवलं महोक्षरूपधारिण एव तस्य ककुदमारुक्षत्। किंतु निजरूपधारिणोऽपीन्द्रस्यार्धासनमित्यपिशब्दार्थः। अथवा। अर्धासनमपीत्यपेरन्वयः॥</p>
<p><strong>जातःकुले तस्य किलोरुकीर्तिः कुलप्रदीपो नृपतिर्दिलीपः।<br>
अतिष्ठदेकोनशतक्रतुत्वे शक्राभ्यसूयाविनिवृत्तये यः॥७४॥</strong></p>
<p>उरुकीर्तिर्महायशाः कुलप्रदीपो वंशप्रदीपको दिलीपो नृपतिस्तस्य ककुत्स्थस्य कुले जातः किल। यो दिलीपः शक्राभ्यसूयाविनिवृत्तयेन त्वशक्त्येति भावः । एकेनोनाः शतंक्रतवो यस्य स एकोनशतक्रतुः। तस्य भावेतत्त्वेऽतिष्ठत्। इन्द्रप्रीतये शततमं क्रतुमवशेषितवानित्यर्थः॥</p>
<p><strong>यस्मिन्महीं शासति वाणिनीनां निद्रां विहारार्धपथे गतानाम्।<br>
वातोऽपि नास्रंसयदंशुकानि को लम्बयेदाहरणाय हस्तम्॥७५॥</strong></p>
<p>यस्मिन्दिलीपे महीं शासति सति। विहरत्यत्रेति विहारः क्रीडास्थानम्। तस्यार्धपथे निद्रां गतानां वाणिनीनां मत्ताङ्गनानाम्।“वाणिनी नर्तकीमत्ताविदग्धवनितासु च&quot; इति विश्वः। “वाणिन्यौ नर्तकीदूत्यौ&quot; इत्यमरश्च।अंशुकानि वस्त्राणि वातोऽपि नास्रंसयन्नाकम्पयत्। आहरणायापहर्तुं को हस्तं लम्बयेत्।तस्याज्ञासिद्धत्वादकुतोभयसंचाराः प्रजा इत्यर्थः।अर्धश्चासौ पन्थाश्चेति विग्रहः। समप्रविभागे प्रमाणाभावान्नैकदेशिसमासः॥</p>
<p><strong>पुत्रो रघुस्तस्य पदं प्रशास्ति महाक्रतोर्विश्वजितः प्रयोक्ता।<br>
चतुर्दिगावर्जितसंभृतां यो मृत्पात्रशेषामकरोद्विभूतिम्॥७६॥</strong></p>
<p>विश्वजितो नाम महाक्रतोः प्रयोक्तानुष्ठाता तस्य दिलीपस्य पुत्रो रघुः पदं पैत्र्यमेव</p>
<p>प्रशास्ति पालयति। यो रघुश्चतसृभ्यो दिग्भ्य आवर्जिता हृता संभृता सम्यग्वर्धिता च याचतुर्दिगावर्जितसंभृतां तां विभूतिं संपदं मृत्पात्रमेव शेषो यस्यास्तामकरोत्।विश्वजिद्यागस्य सर्वस्वदक्षिणाकत्वादित्यर्थः॥</p>
<p><strong>आरूढमद्रीनुदधीन्वितीर्णं भुजंगमानां वसतिं प्रविष्टम्।<br>
ऊर्ध्वं गतं यस्य न चानुबन्धि यशः परिच्छेत्तुमियत्तयालम्॥७७॥</strong></p>
<p>किंच। अद्रीनारूढम्। उदधीन्वितीर्णमवगाढम्। सकलभूगोलव्यापकमित्यर्थः। भुजंगमानां वसतिं पातालं प्रविष्टम्। ऊर्ध्वं स्वर्गादिकं गतं व्याप्तम्। इत्थं सर्वदिग्व्यापीत्यर्थः। अनुबध्नातीत्यनुबन्धि चाविच्छेदि। कालत्रयव्यापकं चेत्यर्थः। अतएवैवंभूतं यस्य यश इयत्तया देशतः कालतो वा केनचिन्मानेन परिच्छेत्तुं परिमातुं नालं न शक्यम्॥</p>
<p><strong>असौ कुमारस्तमजोऽनुजातस्त्रिविष्टपस्येव पतिं जयन्तः।<br>
गुर्वीं धुरं यो भुवनस्य पित्रा धुर्येण दम्यः सदृशं बिभर्ति॥७॥</strong></p>
<p>असावजाख्यः कुमारः। त्रिविष्टपस्य स्वर्गस्य पतिमिन्द्रं जयन्त इव।&ldquo;जयन्तः पाकशासनिः&rdquo; इत्यमरः। तं रघुमनुजातः। तस्माज्जात इत्यर्थः। तज्जातोऽपि तदनुजातो भवति जन्यजनकयोरानन्तर्यात्॥ &ldquo;गत्यर्थाकर्मकश्लिषशीङ्स्थाऽऽसवसजनरुहजीर्यतिभ्यश्च&rdquo; इति क्तः।सोपसृष्टत्वात्सकर्मकत्वम्। आह चात्रैव सूत्रे वृत्तिकारः - &ldquo;श्लिषादयः सोपसृष्टाः सकर्मका भवन्ति&rdquo; इति।दम्यःशिक्षणीयावस्थःयोऽजो गुर्वी भुवनस्य धुरं धुर्येण धुरंधुरेण चिरनिरूढेन पित्रा सदृशं तुल्यं यथा तथा बिभर्ति।यथा कश्चिद्वत्सतरोऽपि धुर्येण महोक्षेण समं वहतीत्युपमालंकारोध्वन्यते।“दम्यवत्सतरौ समौ&quot; इत्यमरः॥</p>
<p><strong>कुलेन कान्त्या वयसा नवेन गुणैश्च तैस्तैर्विनयप्रधानैः।<br>
त्वमात्मनस्तुल्यममुं वृणीष्व रत्नं समागच्छतु काञ्चनेन॥७९॥</strong></p>
<p>कुलेन कान्त्या लावण्येन नवेन वयसा यौवनेन विनयः प्रधानं येषां तैस्तैर्गुणैः श्रुतशीलादिभिश्चात्मनस्तुल्यं स्वानुरूपममुमजं त्वं वृणीष्व। किं बहुना। रत्नं काञ्चनेन समागच्छतु संगच्छताम्।प्रार्थनायां लोट्। रत्नकाञ्चनयोरिवात्यन्तानुरूपत्वाद्युवयोः समागमः प्रार्थ्यत इत्यर्थः॥</p>
<p><strong>ततः सुनन्दावचनावसाने लज्जां तनूकृत्य नरेन्द्रकन्या।<br>
दृष्ट्या प्रसादामलया कुमारं प्रत्यग्रहीत्संवरणस्रजेव॥८०॥</strong></p>
<p>ततः सुनन्दावचनस्यावसानेऽन्ते नरेन्द्रकन्येन्दुमती लज्जा तनूकृत्य संकोच्य प्रसादेन मनःप्रसादेनामलया प्रसन्नया दृष्ट्या संवरणस्य सजा स्वयंवरणार्थ स्रजेव कुमारमजं प्रत्यग्रहीत्स्वीचकार। सम्यक्सानुरागमपश्यदित्यर्थः॥</p>
<p><strong>सा यूनि तस्मिन्नभिलाषबन्धं शशाक शालीनतया न वक्तुम्।<br>
रोमाञ्चलक्ष्येण स गात्रयष्टिं भित्त्वा निराकामदरालकेश्याः॥८१॥</strong></p>
<p>सा कुमारी यूनि तस्मिन्नजेऽभिलाषवन्धमनुरागग्रन्थिं शालीनतयाधृष्टतया।&ldquo;स्याद-</p>
<p>धृष्टस्तु शालीनः इत्यमरः।“शालीनकौपीने अधृष्टकार्ययोः&rdquo; इति निपातः।वक्तुं न शशाक। तथाप्यरालकेश्याः सोऽभिलाषबन्धो रोमाञ्चलक्ष्येण पुलकव्याजेन।“व्याजोऽपदेशो लक्ष्यं च इत्यमरः।गात्रयष्टिं भित्त्वा निराक्रामत्। सात्त्विकाविर्भावलिङ्गेन प्रकाशित इत्यर्थः॥</p>
<p><strong>तथागतायां परिहासपूर्वं सख्यां सखी वेत्रभृदाबभाषे ।<br>
आर्ये व्रजामोऽन्यत इत्यथैनां वधूरसूयाकुटिलं ददर्श॥८२॥</strong></p>
<p>सख्यामिन्दुमत्यां तथागतायां तथाभूतायाम्। दृष्टानुरागायां सत्यामित्यर्थः।सखी सहचरी॥ &ldquo;सख्यशिश्वीति भाषायाम्&rdquo; इति निपातनान्ङीष्।वेत्रभृत्सुनन्दा। हे आर्ये पूज्ये, अन्यतोऽन्यं प्रति व्रजाम इति परिहासपूर्वमावभाषे। अथ वधूरिन्दुमत्येनां सुनन्दामसूयया रोषेण कुटिलं ददर्श। अन्यागमनस्यासह्यत्वादित्यर्थः॥</p>
<p><strong>सा चूर्णगौरं रघुनन्दनस्य धात्रीकराभ्यां करभोपमोरूः।<br>
आसञ्जयामास यथाप्रदेशं कण्ठे गुणं मूर्तमिवानुरागम्॥८३॥</strong></p>
<p>करभः करप्रदेशविशेषः।“मणिबन्धादाकनिष्ठं करस्य करभो बहिः&quot; इत्यमरः।करभ उपमा ययोस्तावूरू यस्याः सा करभोपमोरूः।उरूत्तरपदादौपम्ये&quot; इत्यूङ्प्रत्ययः।सा कुमारी चूर्णेन मङ्गलचूर्णेन गौरं लोहितं गुणं स्रजम्। मूर्तं मूर्तिमन्तमनुरागमिव। धात्र्या उपमातुः सुनन्दायाः कराभ्यां रघुनन्दनस्याजस्य कण्ठे यथाप्रदेशं यथास्थानमासञ्जयामासासक्तं कारयामासन तु स्वयमाससञ्ज। अनौचित्यात्॥</p>
<p><strong>तया स्रजा मङ्गलपुष्पमय्याविशालवक्षःस्थललम्बया सः।<br>
अमंस्त कण्ठार्पितबाहुपाशां विदर्भराजावरजां वरेण्यः॥८४॥</strong></p>
<p>वरेण्यो वरणीय उत्कृष्टः।वृञएण्यः।सोऽजो मङ्गलपुष्पमय्या मधूकादिकुसुममय्या विशालवक्षःस्थले लम्बया लम्बमानया तया प्रकृतया स्रजा विदर्भराजावरजामिन्दुमतीं कण्ठार्पितौबाहू एव पाशौ यया ताममंस्त।मन्यतेर्लुङ्। बाहुपाशकल्पमुखमन्वभूदित्यर्थः॥</p>
<p><strong>शशिनमुपगतेयं कौमुदी मेघमुक्तं</strong><br>
<strong>जलनिधिमनुरूपं जह्नुकन्यावतीर्णा।</strong><br>
<strong>इति समगुणयोगप्रीतयस्तत्र पौराः</strong><br>
<strong>श्रवणकटु नृपाणामेकवाक्यं विवव्रुः॥८५॥</strong></p>
<p>तत्र स्वयंवरे समगुणयोस्तुल्यगुणयोरिन्दुमतीरघुनन्दनयोर्योगेन प्रीतिर्येषां ते समगुणयोगप्रीतयः पौराः पुरे भवा जनाः। इयमजसंगतेन्दुमती मेधैर्मुक्तं शशिनं शरच्चन्द्रमुपगता कौमुदी। अनुरूपं सदृशं जलनिधिमवतीर्णा प्रविष्टा जह्नुकन्या भागीरथी । तत्सदृशीत्यर्थः। इत्येवं नृपाणां श्रवणयोः कटु परुषमेकमविसंवादि वाक्यमेकवाक्यं विवव्रुः। मालिनीवृत्तम्॥</p>
<p><strong>प्रमुदितवरपक्षमेकतस्तत्क्षितिपतिमण्डलमन्यतो वितानम्।</strong><br>
<strong>उषसि सर इव प्रफुल्लपद्मं कुमुदवनप्रतिपन्ननिद्रमासीत्॥८६॥</strong></p>
<p>एकत एकत्र प्रमुदितो हृष्टो वरस्य जामातुः पक्षो वर्गो यस्य तत्तथोक्तम्। अन्यतोऽन्यत्र नितानं शून्यम्। भग्नाशत्वादप्रहृष्टमियर्थः। तत्क्षितिपतिमण्डलम्। उपसि प्रभाते प्रफुल्लपद्मं कुमुदवनेन प्रतिपन्ननिद्रं प्राप्तनिमीलनं सर इव सरस्तुल्यम्। आसीत्।पुष्पिताग्रावृत्तमेतत्॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
<strong>व्याख्यया समेतो महाकविश्रीकालिदासकृतौ रघुवंशे महाकाव्ये</strong><br>
<strong>स्वयंवरवर्णनो नाम षष्ठः सर्गः ।</strong></p>
<p><strong>सप्तमः सर्गः।</strong></p>
<p>भजेमहि निपीयैकं मुहुरन्यं पयोधरम्।<br>
मार्गन्तं बालमालोक्याश्वासयन्तौ हि दंपती॥</p>
<p><strong>अथोपयन्त्रा सदृशेन युक्तां स्कन्देन साक्षादिव देवसेनाम्।</strong><br>
<strong>स्वसारमादाय विदर्भनाथः पुरप्रवेशाभिमुखो बभूव॥१॥</strong></p>
<p>अथ विदर्भनाथो भोजः सदृशेनोपयन्त्रा वरेण युक्ताम्। अत एव साक्षात्प्रत्यक्षम्“साक्षात्प्रत्यक्षतुल्ययोः&quot; इत्यमरः। स्कन्देन युक्तां देवसेनामिव। देवसेना नाम देवपुत्री स्कन्दपत्नी। तामिव स्थितां स्वसारं भगिनीमिन्दुमतीमादाय गृहीत्वा पुरप्रवेशाभिमुखो बभूव।उपजातिवृत्तं सर्गेऽस्मिन्॥</p>
<p><strong>सेनानिवेशान्पृथिवीक्षितोऽपि जग्मुर्विभातग्रहमन्दभासः।</strong><br>
<strong>भोज्यां प्रति व्यर्थमनोरथत्वाद्रूपेषु वेषेषु च साभ्यसूयाः॥२॥</strong></p>
<p>भोजस्य राज्ञो गोत्रापत्यं स्त्री भोज्या तामिन्दुमतीं प्रति व्यर्थमनोरथत्वाद्रूपेष्वाकृतिषु वेषेषु नेपथ्येषु च साभ्यसूया वृथेति निन्दन्तः। किंचविभाते प्रातःकाले ये ग्रहाश्चन्द्रादयस्त इव मन्दभासः क्षीणकान्तयः पृथिवीक्षितो नृपा अपि सेनानिवेशाञ्शिबिराणि जग्मुः॥</p>
<p>ननु क्रुद्धाश्चेद्युध्यन्तां तत्राह-</p>
<p><strong>सांनिध्ययोगात्किल तत्र शच्याः स्वयंवरक्षोभकृतामभावः।</strong><br>
<strong>काकुत्स्थमुद्दिश्य समत्सरोऽपि शशाम तेन क्षितिपाललोकः॥३॥</strong></p>
<p>तत्र स्वयंवरक्षेत्रे शच्या इन्द्राण्याः। संनिधिरेव सांनिध्यम्। तस्य योगात्सद्भावाद्धेतोः स्वयंवरस्य क्षोभकृतां विघ्नकारिणामभावः किल। किलेति स्वयंवरविघातकाः शच्या विनाश्यन्त इत्यागमसूचनार्थम्।तेन हेतुना काकुत्स्थमजमुद्दिश्य समत्सरोऽपि सवैरोऽपि क्षितिपाललोकः शशाम नाक्षुभ्यत्॥</p>
<p><strong>तावत्प्रकीर्णाभिनवोपचारमिन्द्रायुधद्योतिततोरणाङ्कम्।</strong><br>
<strong>वरः स वध्वा सह राजमार्गं प्राप ध्वजच्छायनिवारितोष्णम्॥४॥</strong></p>
<p>&ldquo;यावत्तावच्च साकल्ये&rdquo; इत्यमरः।तावत्प्रकीर्णाः साकल्येन प्रसारिता अभिनवा नूतना उपचाराः पुष्पप्रकरादयो यस्य तं तथोक्तम्। इन्द्रायुधानीव द्योतितानि प्रकाशितानि तोरणान्यकाश्चिह्नानि यस्य तम्। ध्वजानांछाया ध्वजच्छायम्। &ldquo;छाया बाहुल्ये&rdquo; इति नपुंसकत्वम्।तेन निवारित उष्ण आतपो यत्र तं तथा राजमार्गं स वरो वोढा वध्वा सह पाप विवेश॥</p>
<p><strong>ततस्तदालोकनतत्पराणां सौधेषु चामीकरजालवत्सु।</strong><br>
<strong>बभूवुरित्थं पुरसुन्दरीणां त्यक्तान्यकार्याणि विचेष्टितानि ॥५॥</strong></p>
<p>ततस्तदनन्तरं चामीकरजालवत्सु सौवर्णगवाक्षयुक्तेषु सौधेषु तस्याजस्यालोकने तत्पराणामासक्तानां पुरसुन्दरीणामित्थं वक्ष्यमाणप्रकाराणि त्यक्तान्यन्यकार्याणि केशबन्धनादीनि येषु तानि विचेष्टितानि व्यापाराः।नपुंसके भावे क्तः।बभूवुः॥</p>
<p>तान्येवाह पञ्चभिः श्लोकैः-</p>
<p><strong>आलोकमार्गं सहसा व्रजन्त्या कयाचिदुद्वेष्टनवान्तमाल्यः।</strong><br>
<strong>बन्धुंन संभावित एव तावत्करेण रुद्धोऽपि च केशपाशः॥६॥</strong></p>
<p>सहसालोकमार्गं गवाक्षपथं व्रजन्त्या कयाचित्कामिन्योद्वेष्टनवान्तमाल्यः। उद्वेष्टनो द्रुतगतिवशादुन्मुक्तबन्धनः। अत एव वान्तमाल्यो बन्धविश्लेषेणोद्गीर्णमाल्यः। करेण रुद्धो गृहीतोऽपि च केशपाशः केशकलापः।&ldquo;पाशः पक्षश्च हस्तश्च कलापार्थाः कचात्परे&rdquo; इत्यमरः।तावदालोकमार्गप्राप्तिपर्यन्तं बन्धुंबन्धनार्थं न संभावितो न चिन्तित एव॥</p>
<p><strong>प्रसाधिकालम्बितमग्रपादमाक्षिप्य काचिद्द्रवरागमेव।</strong><br>
<strong>उत्सृष्टलीलागतिरा गवाक्षादलक्तकाङ्कां पदवीं ततान॥७॥</strong></p>
<p>काचित्। प्रसाधिकयालंकर्त्र्यालम्बितं रञ्जनार्थं धृतं द्रवरागमेवार्द्रालक्तकमेव।अग्रश्चासौ पादश्चेत्यग्रपाद इति कर्मधारयसमासः।हस्ताग्राग्रहस्तादयो गुणगुणिनोर्भेदाभेदाभ्याम्&quot; इति वामनः।तमाक्षिप्याकृप्य। उत्सृष्टलीलागतिस्त्यक्तमन्दगमना सती। आगवाक्षाद्गवाक्षपर्यन्तं पदवीं पन्थानमलक्तकाङ्कां लाक्षारागचिह्नां ततान विस्तारयामास।</p>
<p><strong>विलोचनं दक्षिणमञ्जनेन संभाव्य तद्वञ्चितवामनेत्रा।<br>
तथैव वातायनसंनिकर्षं ययौ शलाकामपरा वहन्ती॥८॥</strong></p>
<p>अपरा स्त्री दक्षिणं विलोचनमञ्जनेन संभाव्यालंकृत्य। संभ्रमादिति भावः। तद्वञ्चितं तेनाञ्जनेन वर्जितं वामनेत्रं यस्याः सा सती तथैव शलाकामञ्जनतूलिकां वहन्ती सती वातायनसंनिकर्षं गवाक्षसमीपं ययौ। दक्षिणग्रहणं संभ्रमाद्व्युत्क्रमकरणद्योतनार्थम्। “सव्यं हि पूर्वं मनुष्या अञ्जते&quot; इति श्रुतेः॥</p>
<p><strong>जालान्तरप्रेषितदृष्टिरन्या प्रस्थानभिन्नां न बबन्ध नीवीम्।<br>
नाभिप्रविष्टाभरणप्रभेण हस्तेन तस्थाववलम्ब्य वासः॥९॥</strong></p>
<p>अन्या स्त्री जालान्तरप्रेषितदृष्टिगवाक्षमध्यप्रेरितदृष्टिः सती प्रस्थानेन गमनेन भिन्नां</p>
<p>त्रुटितां नीवीं वसनग्रन्थिम्॥ &ldquo;नीवी परिपणे ग्रन्थौ स्त्रीणां जघनवाससि&rdquo; इति विश्वः।न बबन्ध। किं तु नाभिप्रविष्टा आभरणानां कङ्कणादीनां प्रभा यस्य तेन। प्रभैव नाभेराभरणमभूदिति भावः। हस्तेन वासोऽवलम्ब्य गृहीत्वा तस्थौ॥</p>
<p><strong>अर्धाञ्चिता सत्वरमुत्थितायाः पदे पदे दुर्निमिते गलन्ती।<br>
कस्याश्चिदासीद्रशना तदानीमङ्गुष्ठमूलार्पितसूत्रशेषा॥१०॥</strong></p>
<p>सत्वरमुत्थितायाः कस्याश्चिदर्धाञ्चिता मणिभिरर्धगुम्फिता दुर्निमित्ते संभ्रमाहुरुत्क्षिप्ते।“डुमिप्रक्षेपणे&quot; इति धातोः कर्मणि क्तः।पदे पदे प्रतिपदम्।वीप्सायां द्विर्भावः।गलन्ती गलद्रत्ना सती रशना मेखला तदानीं गमनसमयेऽङ्गुष्ठमूलेऽर्पितं सूत्रमेव शेषो यस्याः सासीत्॥</p>
<p><strong>तासां मुखैरासवगन्धगर्भैर्व्याप्तान्तराः सान्द्रकुतूहलानाम्।<br>
विलोलनेत्रभ्रमरैर्गवाक्षाः सहस्रपत्राभरणा इवासन्॥११॥</strong></p>
<p>तदानीं सान्द्रकुतूहलानां तासां स्त्रीणामासवगन्धो गर्भे येषां तैः। विलोलानि नेत्राण्येव भ्रमरा येषां तैः। मुखैर्व्याप्तान्तराश्छन्नावकाशा गवाक्षाः सहस्रपत्राभरणा इव कमलालंकृता इव।“सहस्रपत्रं कमलम्&quot; इत्यमरः। आसन्।</p>
<p><strong>ता राघवं दृष्टिभिरापिबन्त्यो नार्योनजग्मुर्विषयान्तराणि।</strong><br>
<strong>तथाहि शेषेन्द्रियवृत्तिरासां सर्वात्मना चक्षुरिव प्रविष्टा॥१२॥</strong></p>
<p>ता नार्यो रघोरपत्यं राघवमजम्।&ldquo;तस्यापत्यम्&rdquo; इत्यण्प्रत्ययः।दृष्टिभिरापिबन्त्योऽतितृष्णया पश्यन्त्यो विषयान्तराण्यन्यान्विषयान्न जग्मुः। न विविदुरित्यर्थः। तथाहि। आसां नारीणां शेषेन्द्रियवृत्तिश्चक्षुर्व्यतिरिक्तश्रोत्रादीन्द्रियव्यापारः सर्वात्मना स्वरूपकार्त्स्न्येन चक्षुः प्रविष्टेव।श्रोत्रादीनीन्द्रियाणि स्वातन्त्र्येण ग्रहणाशक्तेश्चक्षुरेव प्रविश्य कौतुकात्स्वयमप्येनमुपलभन्ते किमु। अन्यथा स्वस्वविषयाधिगमः किं न स्यादिति भावः॥</p>
<p>&ldquo;शृण्वन्कथाः श्रोत्रसुखाः कुमारः&rdquo; (७।१६) इति वक्ष्यति। ताः कथयति &ldquo;स्थाने&rdquo; इत्यादिभिस्त्रिभिः-</p>
<p><strong>स्थाने वृता भूपतिभिः परोक्षैः स्वयंवरं साधुममंस्त भोज्या।</strong><br>
<strong>पद्मेव नारायणमन्यथासौ लभेत कान्तं कथमात्मतुल्यम् ॥१३॥</strong></p>
<p>भोज्येन्दुमती परोक्षैरदृष्टैर्भूपतिभिर्वृता ममैवेयमिति प्रार्थितापि स्वयंवरमेव साधु हितममंस्त मेने। न तु परोक्षमेव कञ्चित्पार्थकं वव्रे। स्थाने युक्तमेतत्।“युक्ते द्वे सांप्रतं स्थाने&quot; इत्यमरः।कुतः। अन्यथा स्वयंवराभावेऽसाविन्दुमती। पद्यमस्या अस्तीति पद्मा लक्ष्मीः।&ldquo;अर्शआदिभ्योऽच्&rdquo; इत्यच्प्रत्ययः।नारायणमिवआत्मतुल्यं स्वानुरूपं कान्तं पतिं कथं लभेत। न लभेतैव। सदसद्विवेकासौकर्यादिति भावः॥</p>
<p><strong>परस्परेण स्पृहणीयशोभं न चेदिदं द्वन्द्वमयोजयिष्यत्।</strong><br>
<strong>अस्मिन्द्वये रूपविधानयत्नः पत्युः प्रजानां वितथोऽभविष्यत्॥१४॥</strong></p>
<p>स्पृहणीयशोभं सर्वाशास्यसौन्दर्यमिदं द्वन्द्व मिथुनम्।“द्वन्द्वं रहस्य-&quot; इत्यादिना निपातः।</p>
<p>परस्परेण नायोजयिष्यच्चेन्न योजयेद्यदि। तर्हि प्रजानां पत्युर्विधातुरस्मिन्द्वये द्वन्द्वे रूपविधानयत्नः सौन्दर्यनिर्माणप्रयासो वितथोविफलोऽभविष्यत्। एतादृशानुरूपस्त्रीपुंसान्तराभावादिति भावः।&ldquo;लिङ्निमित्ते लृङ्क्रियातिपत्तौ&rdquo; इति लुङ्। &ldquo;कुतश्चित्कारणवैगुण्यात्क्रियाया अनभिनिष्पत्तिः क्रियातिपत्तिः&rdquo; इति वृत्तिकारः॥</p>
<p><strong>रतिस्मरौ नूनमिमविभूतां राज्ञां सहस्रेषु तथाहि बाला।<br>
गतेयमात्मप्रतिरूपमेव मनो हि जन्मान्तरसंगतिज्ञम्॥१५॥</strong></p>
<p>रतिस्मरौ यौनित्यसहचरावित्यभिप्रायः। नूनं तावेवेयं चायं चेमौ दंपती अभूताम्। एतद्रूपेणोत्पन्नौ। कुतः। तथाहि। इयं वाला राज्ञां सहस्रेषु राजसहस्रमध्ये। सत्यपि व्यत्यासकारण इति भावः। आत्मप्रतिरूपं स्वतुल्यमेव। &ldquo;तुल्यसंकाशनीकाशप्रकाशप्रतिरूपकाः&rdquo; इति दण्डी।गता प्राप्ता।तदपि कथं जातमत आह - हि यस्मान्मनो जन्मान्तरसंगतिज्ञं भवति। तदेवेदमिति प्रत्यभिज्ञाभावेऽपि वासनाविशेषवशादनुभूतार्थेषु मनःप्रवृत्तिरस्तीत्युक्तम्। जन्मान्तरसाहचर्यमेवात्र प्रवर्तकमिति भावः ॥</p>
<p><strong>इत्युद्गताः पौरवधूमुखेभ्यः शृण्वन्कथाः श्रोत्रसुखाः कुमारः।<br>
उद्भासितं मङ्गलसंविधाभिः संबन्धिनः सद्म समाससाद॥१६॥</strong></p>
<p>इति &ldquo;स्थाने वृता&rdquo; (७/१३) इत्याद्युक्तप्रकारेण पौरवधूमुखेभ्य उद्गता उत्पन्नाः श्रोत्रयोः सुखा मधुराः।सुखशब्दो विशेष्यनिघ्नः।“पापपुण्यसुखादि च&quot; इत्यमरः।कथा गिरः शृण्वन्कुमारोऽजो मङ्गलसंविधाभिर्मङ्गलरचनाभिरुद्भासितं शोभितं संबन्धिनः कन्यादायिनः सम गृहं समाससाद प्राप॥</p>
<p><strong>ततोऽवतीर्याशु करेणुकायाः स कामरूपेश्वरदत्तहस्तः।</strong><br>
<strong>वैदर्भनिर्दिष्टमथो विवेश नारीमनांसीव चतुष्कमन्तः॥१७॥</strong></p>
<p>ततोऽनन्तरं करेणुकाया हस्तिन्याः सकाशादाशु शीघ्रमवतीर्य। कामरूपेश्वर दत्तो हस्तो येन सोऽजः। अथोऽनन्तरं वैदर्भेण निर्दिष्टं प्रदर्शितमन्तचतुष्कं चत्वरम्। नारीणां मनांसीवविवेश॥</p>
<p><strong>महार्हसिंहासनसंस्थितोऽसौ सरत्नमर्घ्यं मधुपर्कमिश्रम्।</strong><br>
<strong>भोजोपनीतं च दुकूलयुग्मं जग्राह सार्धं वनिताकटाक्षः ॥१०॥</strong></p>
<p>महार्हसिंहासने संस्थितोऽसावजःभोजेनोपनीतम्। रत्नैः सहितं सरत्नम्। मधुपर्कमिश्रमर्घ्यं पूजासाधनद्रव्यं दुकूलयोः क्षोमयोर्युग्मं च। वनिताकटाक्षैरन्यस्त्रीणामपाङ्गदर्शनैः सार्धम्। जग्राह गृहीतवान् ॥</p>
<p><strong>दुकूलवासाः स वधूसमीपं निन्ये विनीतैरेवरोधरक्षैः ।</strong><br>
<strong>वेलासकाशं स्फुटफेनराजिर्नवैरुदन्वानिव चन्द्रपादैः॥१९॥</strong></p>
<p>दुकूलवासाः सोऽजः। विनीतैर्नम्ररवरोधरक्षैरन्तःपुराधिकृतैर्वधूसमीपं निन्ये। तत्र</p>
<p>दृष्टान्तः-स्फुटफेनराजिरुदन्वान्समुद्रो नवैर्नूतनैश्चन्द्रपादैश्चन्द्रकिरणैर्वेलायाः सकाशं समीपमिव।पूर्णदृष्टान्तोऽयम्॥</p>
<p><strong>तत्रार्चितो भोजपतेः पुरोधा हुत्वाग्निमाज्यादिभिरग्निकल्पः ।</strong><br>
<strong>तमेव चाधाय विवाहसाक्ष्ये वधूवरौ संगमयांचकार ॥ २०॥</strong></p>
<p>तत्र सद्मन्यर्चितः पूजितोऽग्निकल्पोऽग्नितुल्यो भोजपत्र्भोजदेशाधीश्वरस्य पुरोधाः पुरोहितः।“पुरोधास्तु पुरोहितः&quot; इसमरः ॥ आज्यादिभिर्द्रव्यैरग्निं हुत्वा तमेव चाग्निं विवाहसाक्ष्य आधाय। साक्षिणं च कृत्वेत्यर्थः। वधूवरौ संगमयांचकार योजयामास॥</p>
<p><strong>हस्तेन हस्तं परिगृह्य वध्वाः स राजसूनुः सुतरां चकासे ।</strong><br>
<strong>अनन्तराशोकलताप्रवालं प्राप्येव चूतः प्रतिपल्लवेन ॥ २१॥</strong></p>
<p>स राजसूनुर्हस्तेन स्वकीयेन वध्वा हस्तं परिगृह्य। अनन्तरायाःसंनिहिताया अशोकलतायाः प्रवालं पल्लवं प्रतिपल्लवेन स्वकीयेन पाप्य चूत आम्र इव। सुतरां चकासे॥</p>
<p><strong>आसीद्वरः कण्टकितप्रकोष्ठः स्विन्नाङ्गुलिः संववृते कुमारी।</strong><br>
<strong>तस्मिन्द्वये तत्क्षणमात्मवृत्तिः समं विभक्तेव मनोभवेन॥२२॥</strong></p>
<p>वरः कण्टकितः पुलकितः प्रकोष्ठो यस्य स आसीत्।“सूच्यग्रे क्षुद्रशत्रौ च रोमहर्षे च कण्टकः&quot; इत्यमरः।कुमारी स्विन्नालिः संववृते बभूव।अत्रोत्प्रेक्षते&ndash;तस्मिन्द्वयेमिथुने तत्क्षणमात्मवृत्तिः सात्विकोदयरूपा वृत्तिर्मनोभवेन कामेन समं विभक्तेव पृथक्कृतेव। प्राक्सिद्धस्याप्यनुरागसाम्यस्य संप्रति तत्कार्यदर्शनात्पाणिस्पर्शकृतत्वमुत्प्रेक्ष्यते।अत्र वात्स्यायनः- कन्या तु प्रथमसमागमे स्विन्नाङ्गुलिः स्विन्नमुखी च भवति। पुरुषस्तु रोमाञ्चितो भवति।एभिरनयोर्भावं परीक्षेत&quot; इति।स्त्रीपुरुषयोः स्वेदरोमाञ्चाभिधानं सात्त्विकमात्रोपलक्षणम्। न तु प्रतिनियमो विवक्षितः। एभिरिति बहुवचनसामर्थ्यात्। एवं सति कुमारसंभवे-“रोमोद्गमः पादुरभूदुमायाः स्विन्नाङ्गलिः पुंगवकेतुरासीत्&quot;(७।७७)इति व्युत्क्रमवचनं न दोषायेति।&ldquo;वृत्तिस्तयोः पाणिसमागमेन समं विभक्तेव मनोभवस्य&rdquo; इत्यपरार्धस्य पाठान्तरे व्याख्यानान्तरम्-पाणिसमागमेन पाण्योः संस्पर्शेन।कर्त्रा।तयोर्वधूवरयोर्मनोभवस्य वृत्तिः स्थितिः समं विभक्तेव। समीकृतेवेत्यर्थः॥</p>
<p><strong>तयोरपाङ्गप्रतिसारितानि क्रियासमापत्तिनिवर्तितानि ।</strong><br>
<strong>ह्रीयन्त्रणामानशिरे मनोज्ञामन्योन्यलोलानि विलोचनानि॥२३</strong></p>
<p>अपाङ्गेषु नेत्रप्रान्तेषु प्रतिसारितानि प्रवर्तितानि क्रिययोर्निरीक्षणलक्षणयोः समापत्त्या यदृच्छासंगत्या निवर्तितानि प्रत्याकृष्टान्यन्यान्यस्मिल्लोलानि सतृष्णानि।“लोलश्चलसतृष्णयोः&quot; इत्यमरः।तयोर्दम्पत्योर्विलोचनानि दृष्टयो मनोज्ञां रम्यां ह्रिया निमित्तेन यन्त्रणां संकोचमानशिरे प्रापुः॥</p>
<p><strong>प्रदक्षिणप्रक्रमणात्कृशानोरुदर्चिषस्तन्मिथुनं चकासे।</strong><br>
<strong>मेरोरुपान्तेष्विव वर्तमानमन्योन्यसंसक्तमहस्त्रियामम्॥२४॥</strong></p>
<p>तन्मिथुनमुदर्चिष उन्नतज्वालस्य कृशानोर्वह्नेः प्रदक्षिणप्रक्रमणात्मदक्षिणीकरणात्</p>
<p>मेरोरु- पान्तेषु समीपेषु वर्तमानमावर्तमानम्। मेरुं प्रदक्षिणीकुर्वदित्यर्थः। अन्योन्यसंसक्तं परस्परसंगतम्। मिथुनस्याप्येतद्विशेषणम्।अहश्च त्रियामा चाहस्त्रियामं रात्रिंदिवमिव।समाहारे द्वन्द्वैकवद्भावः।चकासे दिदीपे॥</p>
<p><strong>नितम्बगुर्वी गुरुणा प्रयुक्ता वधूर्विधातृप्रतिमेन तेन।</strong><br>
<strong>चकार सा मत्तचकोरनेत्रा लज्जावती लाजविसर्गमग्नौ॥२५॥</strong></p>
<p>नितम्बेन गुर्व्यलध्वी।&ldquo;दुर्धरालघुनोगुर्वी&rdquo; इति शाश्वतः।विधातृप्रतिमेन ब्रह्मतुल्येन तेन गुरुणा याजकेन प्रयुक्ता जुहुधीति नियुक्ता। मत्तचकोरस्येव नेत्रे यस्याः सा लज्जावती सा वधूरग्नौ लाजविसर्गं चकार॥</p>
<p><strong>हविःशमीपल्लवलाजगन्धी पुण्यः कृशानोरुदियाय धूमः ।</strong><br>
<strong>कपोलसंसर्पिशिखः स तस्या मुहूर्तकर्णोत्पलतां प्रपेदे ॥ २६ ॥</strong></p>
<p>हविष आज्यादेः शमीपल्लवानां लाजानां च गन्धोऽस्यास्तीति हविःशमीपल्लवलाजगन्धी। “ शमीपल्लमिश्रान्ल्लाजानञ्जलिना वपति&quot; इति कात्यायनः।पुण्यो धूमः कृशानोः पावकादुदियायोद्धृतः।कपोलयोः संसर्पिणी प्रसरणशीला शिखा यस्य स तथोक्तः स धूमस्तस्या वध्वा मुहूर्तं कर्णोत्पलतां कर्णाभरणतां प्रपेदे।</p>
<p><strong>तदञ्जनक्लेदसमाकुलाक्षं प्रम्लानबीजाङ्कुरकर्णपूरम्।</strong><br>
<strong>वधूमुखं पाटलगण्डलेखमाचारधूमग्रहणाद्बभूव॥२७॥</strong></p>
<p>तद्वधूमुखमाचारेण प्राप्ताद्धूमग्रहणात्। अञ्जनस्य क्लेदोऽअनक्लेदः। अञ्जनमिश्रवाष्पो-दकमित्यर्थः। तेन समाकुलाक्षम्। प्रम्लानो बीजाङ्कुरो यवाङ्कुर एव कर्णपूरोऽवतंसो यस्य तत्पाटलगण्डलेखमरुणगण्डस्थलं च बभूव॥</p>
<p><strong>तौ स्नातकैर्बन्धुमता च राज्ञा पुरन्ध्रिभिश्च क्रमशः प्रयुक्तम् ।</strong><br>
<strong>कन्याकुमारौ कनकासनस्थावार्द्राक्षतारोपणमन्वभूताम् ॥२८॥</strong></p>
<p>कनकासनस्थौ तौ कन्याकुमारौ स्नातकैर्गृहस्थविशेषैः।“ स्नातकस्त्वाप्लुतो व्रती&quot; इत्यमरः।बन्धुमता। बन्धुपुरःसरेणेत्यर्थः। राज्ञा च पुरंध्रिभिः पतिपुत्रवतीभिर्नारीभिश्च क्रमशः प्रयुक्तं स्नातकादीनां पूर्वपूर्ववैशिष्ट्यात्क्रमेण कृतमार्द्राक्षतानामारोपणमन्वभूतामनुभूतवन्तौ॥</p>
<p><strong>इति स्वसुर्भोजकुलप्रदीपः संपाद्य पाणिग्रहणं स राजा।</strong><br>
<strong>महीपतीनां पृथगर्हणार्थं समादिदेशाधिकृतानधिश्रीः॥२९॥</strong></p>
<p>अधिश्रीरधिकसंपन्नो भोजकुलप्रदीपः स राजा। इति स्वसुरिन्दुमत्यः पाणिग्रहणं विवाहं संपाद्य कारयित्वा। महीपतीनां राज्ञां पृथगेकैकशोऽर्हणार्थं पूजार्थमधिकृतानधिकारिणः समादिदेशा-ज्ञापयामास॥</p>
<p><strong>लिङ्गैर्मुदः संवृतविक्रियास्ते ह्रदाः प्रसन्ना इव गूढनक्राः।</strong><br>
<strong>वैदर्भमामन्त्र्य ययुस्तदीयां प्रत्यर्प्य पूजामुपदाछलेन॥३०॥a</strong></p>
<p>मुदः संतोषस्य लिङ्गैश्चिन्नैः कपटहासादिभिः संवृतविक्रिया निगृहितमत्सराः। अतएव प्रसन्ना बहिनिर्मला गूढनक्त्राअन्तर्लीनग्राहा ह्रदा इव स्थितास्ते नृपा वैदर्भं भोजमामन्त्र्यापृच्छ्य तदीयां वैदर्भीयां पूजामुपदाछलेनोपायनमिषेण प्रत्यर्प्य ययुर्गतवन्तः॥</p>
<p><strong>स राजलोकः कृतपूर्वसंविदारम्भसिद्धौ समयोपलभ्यम्।</strong><br>
<strong>आदास्यमानः प्रमदामिषं तदावृत्य पन्थानमजस्य तस्थौ॥३१॥</strong></p>
<p>आरम्भसिद्धौ कार्यसिद्धौ विषये। पूर्वं कृता कृतपूर्वा। सुप्सुपेति समासः।कृतपूर्वा संवित्संकेतो मार्गावरोधरूप उपायो येन स तथोक्तः।“संविद्युद्युद्धे प्रतिज्ञायां संकेताचारनामसु&quot; इति केशवः॥ स राजलोकः समयोपलभ्यमजप्रस्थानकाले लभ्यम्। तदा तस्यैकाकित्वादिति भावः। “समरोपलभ्यम्&quot; इति पाठे युद्धसाध्यमित्यर्थः।तत्प्रमदैवामिषं भोग्यवस्तु ॥ आमिषं त्वस्त्रियां मांसे तथा स्याद्भोग्यवस्तुनि&quot; इति केशवः। आदास्यमानो ग्रहीप्यमाणः सन्नजस्य पन्थान-मावृत्यावरुध्य तस्थौ॥</p>
<p><strong>भर्तापि तावत्क्रथकैशिकानामनुष्ठितानन्तरजाविवाहः।</strong><br>
<strong>सत्त्वानुरूपाहरणीकृतश्रीः प्रास्थापयद्राघवमन्वगाच्च॥३२॥</strong></p>
<p>अनुष्ठितः संपादितोऽनन्तरजाया अनुजाया विवाहो येन स तथोक्तः क्रथकैशिकानां देशानां भर्ता स्वामी भोजोऽपि तावत्तदा सत्त्वानुरूपमुत्साहानुरूपं यथा तथा। आ समन्तात्। अनेनानियतवस्तुदानमित्यर्थः। हरणं कन्यायै देयं धनम् ॥ “यौतुकादि तु यद्देयं सुदायो हरणं च तत्&quot; इत्यमरः।आहरणीकृता श्रीर्येन तथोक्तः सन्राघवमजं प्रास्थापयत्प्रस्थापितवान्स्वयमन्वगादनुजगाम च॥</p>
<p><strong>तिस्रस्त्रिलोकप्रथितेन सार्धमजेन मार्गे वसतीरुषित्वा।</strong><br>
<strong>तस्मादपावर्तत कुण्डिनेशः पर्वात्यये सोम इवोष्णरश्मेः॥३३॥</strong></p>
<p>कुण्डिनं विदर्भनगरम्। तस्येशो भोजस्त्रिषु लोकेषु प्रथितेनाजेन सार्धं मार्गे पथि तिस्रो वसती रात्रीरुषित्वा स्थित्वा।&ldquo;वसती रात्रिवेश्मनोः&rdquo; इत्यमरः।“कालावनोरत्यन्तसंयोगे&quot; इति द्वितीया।पर्वात्यये दर्शान्त उष्णरश्मेःसूर्यात्सोमश्चन्द्र इव। तस्मादजादपावर्तत। तं विसृज्य निवृत्त इत्यर्थः॥</p>
<p><strong>प्रमन्यवः प्रागपि कोसलेन्द्रे प्रत्येकमात्तस्वतया बभूवुः।</strong><br>
<strong>अतो नृपाचक्षमिरे समेताः स्त्रीरत्नलाभं न तदात्मजस्य॥३४॥</strong></p>
<p>नृपा राजानः प्रागपि प्रत्येकमात्तस्वतया दिग्विजये गृहीतधनत्वेन कोसलेन्द्रे रघौ प्रमन्यवो रूढवैरा बभूवुः। अतो हेतोः समेताः संगताः सन्तस्तदात्मजस्य रघुसूनोः स्त्रीरत्नलाभं न चक्षमिरे न सेहिरे॥</p>
<p><strong>तमुद्वहन्तं पथि भोजकन्यां रुरोध राजन्यगणः स दृप्तः।</strong><br>
<strong>बलिप्रदिष्टां श्रियमाददानं त्रैविक्रमं पादमिवेन्द्रशत्रुः॥३५॥</strong></p>
<p>दृप्त उद्धतः स राजन्यगणो राजसंघानः। भोजकन्यामुदूहन्तं नयन्तं तमजम्।</p>
<p>बलिना वैरोचनिना प्रदिष्टां दत्तां श्रियमाददानं स्वीकुर्वाणम्। त्रिविक्रमस्येमं त्रैविक्रमम्। पादमिन्द्रशत्रुः प्रह्लाद इव । पथि रुरोध।तथा च ब्रह्माण्डपुराणे&ndash;&ldquo;विरोचनविरोधेऽपि प्रह्लादः प्राक्तनं स्मरन्। विष्णोस्तु क्रममाणस्य पादाम्भोजं रुरोध है&rdquo; इति॥</p>
<p><strong>तस्याः स रक्षार्थमनल्पयोधमादिश्य पित्र्यं सचिवं कुमारः।</strong><br>
<strong>प्रत्यग्रहीत्पार्थिववाहिनीं तां भागीरथीं शोण इवोत्तरंगः॥३६॥</strong></p>
<p>स कुमारोऽजस्तस्या इन्दुमत्या रक्षार्थमनल्पयोधं वहुभटम्। पितुरागतं पित्र्यम्। आप्तमित्यर्थः। सचिवमादिश्याज्ञाप्य तां पार्थिववाहिनीं राजसेनाम्।&ldquo;ध्वजिनी वाहिनी सेना&rdquo; इत्यमरः।भागीरथीमुत्तरंगः शोणः शोणाख्यो नद इव। प्रत्यग्रहीदभियुक्तवान्॥</p>
<p><strong>पत्तिः पदातिं रथिनं रथेशस्तुरंगसादी तुरगाधिरूढम्।</strong><br>
<strong>यन्ता गजस्याभ्यपतद्गजस्थं तुल्यप्रतिद्वन्द्वि बभूव युद्धम्॥३७॥</strong></p>
<p>पत्तिः पादचारो योद्धा पदाती पादचारमभ्यपतत्। पदा पदाभ्याततीति पदातिः।पादस्य पदित्यादिना पदादेशः।“पदातिपत्तिपदगपादातिकपदाजयः&quot; इत्यमरः।रथेशो रथिको रथिनं रथारोहमभ्यपतत्। तुरंगसाद्यश्वारोह स्तुरगाधिरूढमश्वारोहमभ्यपतत्।&ldquo;रथिनः स्यन्दनारोहा अश्वारोहास्तु सादिनः&rdquo; इत्यमरः।गजस्य यन्ता हस्त्यारोहो गजस्थं पुरुषमभ्यपतत्। इत्थमनेन प्रकारेण तुल्यप्रतिद्वन्द्व्येकजातीयपतिभटं युद्धं बभूव।अन्योन्यं द्वन्द्वं कलहोऽस्त्येषामिति प्रतिद्वन्द्विनो योधाः ॥ “द्वन्द्वं कलहयुग्मयोः&quot; इत्यमरः॥</p>
<p><strong>नदत्सु तूर्येष्वविश्राव्यवाचो नोदीरयन्ति स्म कुलोपदेशान्।</strong><br>
<strong>बाणाक्षरैरेव परस्परस्य नामोर्जितं चापभृतः शशंसुः॥३८॥</strong></p>
<p>तूर्येषु नदत्सु सत्स्वविभाव्यवाचोऽनवधार्यगिरश्चापभृतो धानुष्काः। कुलमुपदिश्यते प्रख्याप्यते यैस्ते कुलोपदेशास्तान्कुलनामानि नोदीरयन्ति स्म नोच्चारयामासुः। श्रोतुमशक्यत्वाद्वाचो नाबुवन्नित्यर्थः।किंतु बाणाक्षरैर्बाणेषु लिखिताक्षरैरेव परस्परस्यान्योन्यस्योजितं प्रख्यातं नाम शशंसुरूचुः।</p>
<p><strong>उत्थापितः संयति रेणुरश्वैः सान्द्रीकृतः स्पन्दनवंशचक्रैः ।</strong><br>
<strong>विस्तारितः कुञ्जरकर्णतालैर्नेत्रक्रमेणोपरुरोध सूर्यम् ॥ ३९ ॥</strong></p>
<p>संयति संग्रामेऽश्वैरुत्थापितः। स्यन्दनवंशानां रथसमूहानां चक्रैः रथाङ्गैः सान्द्रीकृतो घनीकृतः। “वंशः पृष्ठास्थि गेहोर्ध्वकाष्ठे वेणौ गणे कुले&quot; इति केशवः।कुञ्जरकर्णानां तालैस्ताडनविस्तारितः प्रसारितो रेणुर्नेत्रक्रमेणांशुकपरिपाट्या। अंशुकमिवेत्यर्थः। “स्याज्जटांशुकयोर्नेत्रम्&quot; इति। &ldquo;क्रमोऽङ्घ्रौ परिपाट्यां च” इति च केशवः ॥ सूर्यमुपरुरोधाच्छादयामास॥</p>
<p><strong>मत्स्यध्वजा वायुवशाद्विदीर्णैर्मुखैः प्रवृद्धध्वजिनीरजांसि।</strong><br>
<strong>बभुः पिबन्तः परमार्थमत्स्याः पर्याविलानीव नवोदकानि॥४०॥</strong></p>
<p>वायुवशाद्विदीर्णैर्मुखैः प्रवृद्धानि ध्वजिनीरजांसि सैन्यरेणून्पिबतो गृहन्तो म-</p>
<p>त्स्यध्वजा मत्स्याकारा ध्वजाः। पर्याविलानि परितः कलुषाणि नवोदकानि पिबन्तः परमार्थमत्स्याः सत्यमत्स्या इव।बभ्रुर्भान्ति स्म॥</p>
<p><strong>रथो रथाङ्गध्वनिना विजज्ञे विलोलघण्टा क्वणितेन नागः।</strong><br>
<strong>स्वभर्तनामग्रहणाद्बभूव सान्द्रे रजस्यात्मपरावबोधः॥४१॥</strong></p>
<p>सान्द्रे प्रवृद्धे रजसि रथो रथाङ्गध्वनिना चक्रस्वनेन विजज्ञे ज्ञातः। नागो हस्ती विलोलानां घण्टानां क्वणितेन नादेन विजज्ञे। आत्मपरावबोधः स्वपरविवेकः। योधानामिति शेषः। स्वभर्तॄणां स्वस्वामिनां नामग्रहणानामोच्चारणाद्वभूव। रजोऽन्धतया सर्वे स्वं परं च शब्दादेवानुमाय प्रजह्रुरित्यर्थः॥</p>
<p><strong>आवृण्वतो लोचनमार्गमाजौ रजोऽन्धकारस्य विजृम्भितस्य ।</strong><br>
<strong>शस्त्रक्षताश्वद्विपवीरजन्मा बालारुणोऽभूद्रुधिरप्रवाहः॥४२॥</strong></p>
<p>लोचनमार्गमावृण्वतो दृष्टिपथमुपरुन्धतः। आजौ युद्धे विजृम्भितस्य व्याप्तस्य। रज एवान्धकारं तस्य। शस्त्रक्षतेभ्योऽश्वद्विपवीरेभ्यो जन्म यस्य स तथोक्तो रुधिरप्रवाहो बालारुणो बालार्कोऽभूत्।“अरुणो भास्करेऽपिस्यात्&rdquo; इत्यमरः।बालविशेषणं रुधिरसावर्ण्यम् ।</p>
<p><strong>स च्छिन्नमूलः क्षतजेन रेणुस्तस्योपरिष्टात्पवनावधूतः।</strong><br>
<strong>अङ्गारशेषस्य हुताशनस्य पूर्वोत्थितो धूम इवाबभासे॥४३॥</strong></p>
<p>क्षतजेन रुधिरेण छिन्नमूलः। त्याजितभूतलसंबन्ध इत्यर्थः। तस्य क्षतजस्योपरिष्टात्पवनावधूतो वाताहतः स रेणुः।अङ्गारशेषस्य हुताशनस्याग्नेः पूर्वोत्थितो धूम इव। आबभासे दिदीपे।</p>
<p><strong>प्रहारमूर्छापगमे रथस्था यन्तॄनुपालभ्य निवर्तिताश्वान्।</strong><br>
<strong>यैः सादिता लक्षितपूर्वकेतूंस्तानेव सामर्षतया निजघ्नुः॥४४॥</strong></p>
<p>रथस्था रथिनः प्रहारेण या मूर्छा तस्या अपगमे सति। मूर्छितानामन्यत्र नीत्वा संरक्षणं सारथिधर्म इति कृत्वा। निवर्तिताश्वान्यन्तॄन्सारथीनुपालभ्यासाधु कृतमित्यधिक्षिप्य। पूर्वं यैः स्वयं सांदिता हताः। लक्षितपूर्वकेतून्। पूर्वदृष्टैः केतुभिः प्रत्यभिज्ञातानित्यर्थः। तानेव सामर्षतया सकोपत्वेन हेतुना निजघ्नुः प्रजह्रुः॥</p>
<p><strong>अप्यर्धमार्गे परबाणलूना धनुर्भृतां हस्तवतां पृषत्काः।</strong><br>
<strong>संप्रापुरेवात्मजवानुवृत्त्या पूर्वार्धभागैः फलिभिः शरव्यम् ॥४५॥</strong></p>
<p>अर्धश्चासौ मार्गश्च तस्मिन्नर्धमार्गे परेषां बाणैर्लूनाश्छिन्ना अपि हस्तवतां कृतहस्तानां धनुर्भृतां पृषत्काः शरा आत्मजवानुवृत्त्या स्ववेगानुबन्धेन हेतुना फलिभिर्लोहाग्रवद्भिः।&ldquo;सस्यबाणाग्रयोः फलम्&rdquo; इति विश्वः।पूर्वार्धभागैः। शृणातीति शरुः। तस्मै हितं शरव्यं लक्ष्यम्।&ldquo;उगवादिभ्यो यत्&rdquo; इति यत्प्रत्ययः।&ldquo;लक्षं लक्ष्यं शरव्यं च&rdquo; इत्यमरः।संप्रापुरेव। न तु मध्ये पतिता इत्यर्थः।</p>
<p><strong>आधोरणानां गजसंनिपाते शिरांसि चक्रैर्निशितैः क्षुराग्रैः।</strong><br>
<strong>हृतान्यपि श्येननखाग्रकोटिव्यासक्तकेशानि चिरेण पेतुः॥४६॥</strong></p>
<p>गजसंनिपाते गजयुद्धे निशितैरतएव क्षुराग्रैः क्षुरस्याग्रमिवाग्रं येषां तैश्चक्रैरायुधविशेषैर्हृतानि छिन्नान्यपि। श्येनानां पक्षिविशेषाणाम्। &ldquo;पक्षी श्येनः&rdquo; इत्यमरः। नखाग्रकोटिषु व्यासक्ताः केशा येषां तानि। आधोरणानां हस्त्यारोहाणाम्। &ldquo;आधोरणा हस्तिपका हस्त्यारोहा निषादिनः&rdquo; इत्यमरः।शिरांसि चिरेण पेतुः पतितानि।शिरःपातात्प्रागेवारुह्य पश्चादुत्पततां पक्षिणां नखेषु केशसङ्गश्चिरपातहेतुरिति भावः।</p>
<p><strong>पूर्वं प्रहर्ता न जघान भूयः प्रतिप्रहाराक्षममश्वसादी।</strong><br>
<strong>तुरंगमस्कन्धनिषण्णदेहं प्रत्याश्वसन्तं रिपुमाचकाङ्क्ष॥४७॥</strong></p>
<p>पूर्वं प्रथमं प्रहर्ताश्वसादी तौरंगिकः प्रतिहारेऽक्षममशक्तं तुरंगमस्कन्धे निषण्णदेहम्। मूर्छितमित्यर्थः। रिपुं भूयो न जघान पुनर्न प्रजहार। किंतु प्रत्याश्वसन्तं पुनरुज्जीवन्तमाचकाङ्क्ष।“नायुधव्यसनं प्राप्तं नार्तं नातिपरिक्षतम्&quot; इति निषेधादिति भावः।</p>
<p><strong>तनुत्यजां वर्मभृतां विकोशैर्बृहत्सु दन्तेष्वसिभिः पतद्भिः।</strong><br>
<strong>उद्यन्तमग्निं शमयांबभ्रूवुर्गजा विविग्नाः करसीकरेण॥४८॥</strong></p>
<p>तनुत्यजाम्। तनुषु निस्पृहाणामित्यर्थः। वर्मभृतां कवचिनां संबन्धिभिर्बृहत्सु दन्तेषु पतद्भिरतएव विकोशैः पिधानादुद्धृतैः।“कोशोऽस्त्री कुड्मले खङ्गपिधाने&quot; इत्यमरः।असिभिः खड्गैरुद्यन्तमुत्थितमग्निं विविग्ना भीता गजाः करसीकरेण शुण्डादण्डजलकणेन शमयांबभूवुः शान्तं चक्रुः ॥</p>
<p><strong>शिलीमुखोत्कृत्तशिरःफलाढ्या च्युतैः शिरस्त्रैश्चषकोत्तरेव।</strong><br>
<strong>रणक्षितिः शोणितमद्यकुल्या रराज मृत्योरिव पानभूमिः॥४९॥</strong></p>
<p>शिलीमुखैर्बाणैरुत्कृत्तानि शिरांस्येव फलानि तैराढ्या संपन्ना। च्युतैर्भ्रष्टैः। शिरांसि त्रायन्त इति शिरस्त्राणि शीर्षण्यानि।&ldquo;शीर्षण्यं च शिरस्त्रे च&rdquo; इत्यमरः।तैश्चषकोत्तरा चषकः पानपात्रमुत्तरं यस्यां सेव।“चषकोऽस्त्री पानपात्रम्&rsquo; इत्यमरः।शोणितान्येव मद्यं तस्य कुल्याः प्रवाहा यस्यां सा।&ldquo;कुल्याल्पा कृत्रिमा सरित्&rdquo; इत्यमरः।रणक्षितिर्युद्धभूमिर्मृत्योः पानभूमिरिव रराज॥</p>
<p><strong>उपान्तयोर्निष्कुषितं विहंगैराक्षिप्य तेभ्यः पिशितप्रियापि।</strong><br>
<strong>केयूरकोटिक्षततालुदेशा शिवा भुजच्छेदमपाचकार॥५०॥</strong></p>
<p>उपान्तयोः प्रान्तयोर्विहंगैः पक्षिभिर्निष्कुषितं खण्डितम्। &lsquo;इण्निष्टायाम्&quot; इतीडागमः।भुजच्छेदं भुजखण्डं तेभ्यो विहंगेभ्य आक्षिप्याच्छिद्य पिशितप्रिया मांसप्रियापि शिवा क्रोष्ट्री।&ldquo;शिवः कीलः शिवा कोष्ट्री&rdquo; इति विश्वः।केयूरकोट्याङ्गदाग्रेण क्षतस्तालुदेशो यस्याः सा सती। अपाचकारापसारयामास। किरतेः करोतेर्वा लिट्॥</p>
<p><strong>कश्चिद्द्विषत्खड्गहृतोत्तमाङ्गः सद्यो विमानप्रभुतामुपेत्य।</strong><br>
<strong>वामाङ्गसंसक्तसुराङ्गनः स्वं नृत्यत्कबन्धं समरे ददर्श ॥५१॥</strong></p>
<p>द्विषतः खड्गेन हृतोत्तमाङ्गश्छिन्नशिराः कश्चिद्वीरः सद्यो विमानप्रभुतां विमानाधिपत्यम्। देवत्वमित्यर्थः। उपेत्य प्राप्य वामाङ्गसंसक्ता सव्योत्सङ्गसङ्गिनी सुराङ्गना यस्य स तथोक्तः सन्समरे नृत्यत्स्वं निजं कबन्धं विशिरस्कं कलेवरं ददर्श।“कबन्धोऽस्त्री क्रियायुक्तमपमूर्धकलेवरम्” इत्यमरः ॥</p>
<p><strong>अन्योन्यसूतोन्मथनादभूतां तावेव सूतौ रथिनौ च कौचित् ।</strong><br>
<strong>व्यश्वौ गदाव्यायतसंप्रहारौ भग्नायुधौ बाहुविमर्दनिष्ठौ ॥५२॥</strong></p>
<p>कौचिद्वीरावन्योन्यस्य सूतयोः सारथ्योरुन्मथनान्निधनात्तावेव सूतौ रथिनौ योद्धारौ चाभूताम्। तावेव व्यश्वौ नष्टाश्वौ सन्तौ गदाभ्यां व्यायतो दीर्घः संप्रहारो युद्धं ययोस्तावभूताम्। ततो भग्नायुधौ भग्नगदौ सन्तौ बाहुविमर्दे निष्ठा नाशो ययोस्तौ बाहुयुद्धसक्तावभूताम्।“निष्ठा निष्पत्तिनाशान्ता&quot; इत्यमरः॥</p>
<p><strong>परस्परेण क्षतयोः प्रहर्त्रोरुत्क्रान्तवाय्वोः समकालमेव।</strong><br>
<strong>अमर्त्यभावेऽपि कयोश्विदासीदेकाप्सर प्रार्थितयोर्विवादः॥५३॥</strong></p>
<p>परस्परेणान्योन्यं क्षतयोः क्षततन्वोः समकालमेककालं यथा तथोत्क्रान्तवाय्वोर्युगपदुद्गतप्राणयोः। एकैवाप्सराः प्रार्थिता याभ्यां तयोरेकाप्सरः प्रार्थितयोः। प्रार्थितैकाप्सरसोरित्यर्थः।“वाहिताग्न्यादिषु&quot; इति परनिपातः।अथवा। एकस्यामप्सरसि प्रार्थितं प्रार्थना ययोरिति विग्रहः।&ldquo;स्त्रियां बहुष्वप्सरसः&rdquo; इति बहुत्वाभिधानं प्रायिकम्।कयोश्चित्प्रहर्त्रोर्योधयोरमर्त्य भावेऽपि देवत्वेऽपि विवादः कलह आसीत्।एकामिषाभिलाषो हि महद्वैरबीजमिति भावः।</p>
<p><strong>व्यूहावुभौ तावितरेतरस्माद्भङ्गं जयं चापतुरव्यवस्थम्।</strong><br>
<strong>पश्चात्पुरोमारुतयोः प्रवृद्धौ पर्यायवृत्त्येव महार्णवोर्मी॥५४॥</strong></p>
<p>तावुभौ व्यूही सेनासंघातौ।“व्यूहस्तु बलविन्यासः&quot; इत्यमरः।पश्चात्पुरश्च यौ मारुतौ तयोः पर्यायवृत्त्या क्रमवृत्त्या प्रवृद्धौ महार्णवोर्मी इव। इतरेतरस्मादन्योन्यस्मादव्यवस्थं व्यवस्थारहितमनियतं जयं भङ्गं पराजयं चापतुः प्राप्तवन्तौ॥</p>
<p><strong>परेण भग्नेऽपि बले महौजा ययावजः प्रत्यरिसैन्यमेव।</strong><br>
<strong>धूमो निवर्त्येत समीरणेन यतस्तुकक्षस्तत एव वह्निः॥५५॥</strong></p>
<p>बले स्वसैन्ये परेण परबलेन भग्नेऽपि महौजा महाबलोऽजोऽरिसैन्यं प्रत्येव ययौ। तथाहि। समीरणेन वायुना धूमो निवर्त्येत कक्षादपसार्येत।वर्ततेर्ण्यन्ताकर्मणि संभावनायां लिङ्।वह्निस्तु यतो यत्र कक्षस्तृणम्।&ldquo;कक्षौ तु तृणवीरुधौ&rdquo; इत्यमरः।तत एव तत्रैव। प्रवर्तत इति। शेषःसार्वविभक्तिकस्तसिः॥</p>
<p><strong>रथी निषङ्गी कवची धनुष्मान्दृप्तः स राजन्यकमेकवीरः।</strong><br>
<strong>निवारयामास महावराहः कल्पक्षयोद्दृत्तमिवार्णवाम्भः॥५६॥</strong></p>
<p>रथी रथारूढो निषङ्गी तूणीरवान्।“तूणोपासङ्गतूणीरनिषङ्गा इषुधिर्द्वयोः&quot; इत्यमरः।कवची वर्मधरो धनुष्मान्धनुर्धरो दृप्तो रणदृप्त एकवीरोऽसहायशूरः सोजो राजन्यकं राजसमूहम्।“गोत्रोक्ष-&quot; इत्यादिना वुञ्प्रत्ययः।महावराहो वराहावतारो विष्णुः कल्पक्षये कल्पान्तकाल उद्वृत्तमुद्वेलमर्णवाम्भ इव। निवारयामास॥</p>
<p><strong>स दक्षिणं तूणमुखेन वामं व्यापारयन्हस्तमलक्ष्यताजौ।</strong><br>
<strong>आकर्णकृष्टा सकृदस्य योद्धर्मौर्वीव बाणान्सुषुवे रिपुघ्नान्॥५७॥</strong></p>
<p>सोऽजः।आजौ संग्रामे दक्षिणं हस्तं तूणमुखेन निषङ्गविवरणेन वाममतिसुन्दरम्।“वामं सव्ये प्रतीपे च द्रविणे चातिसुन्दरे&quot; इति विश्वः।व्यापारयन्नलक्ष्यत। शरसंधानादयस्तु दुर्लक्ष्या इत्यर्थः।सकृदाकर्णकृष्टा योद्धुरस्याजस्य मौर्वी ज्या। रिपून्घ्नन्तीति रिपुघ्नाः। तान्।&ldquo;अमनुष्यकर्तृके च&rdquo; इति ठक्प्रत्ययः॥ बाणान्सुषुव इव सुषुवे किमु। इत्युत्प्रेक्षा॥</p>
<p><strong>स रोषदष्टाधिकलोहितोष्ठैर्व्यक्तोर्ध्वरेखा भ्रुकुटीर्वहद्भिः।</strong><br>
<strong>तस्तार गां भल्लनिकृत्तकण्ठैर्हूंकारगर्भैर्द्विषतां शिरोभिः॥५८॥</strong></p>
<p>सोऽजः रोपेण दष्टा अतएवाधिकलोहिता ओष्ठा येषां तानि तैः। व्यक्ता ऊर्ध्वा रेखा यासां ता भ्रुकुटीर्भ्रू्भङ्गान्वहद्भिः। भल्लनिकृत्ता वाणविशेच्छिन्नाः कण्ठा येषां तैः। हूंकारगर्भैः सहूंकारैः। हूंकुर्वद्भिरित्यर्थः। द्विषतां शिरोभिर्गां भूमिं तस्तार छादयामास॥</p>
<p><strong>सर्वैर्बलाङ्गैर्द्विरदप्रधानैः सर्वायुधैः कङ्कटभेदिभिश्च।</strong><br>
<strong>सर्वप्रयत्नेन च भूमिपालास्तस्मिन्प्रजह्रर्युधि सर्व एव॥५९॥</strong></p>
<p>द्विरदप्रधानैर्गजमुख्यैः सर्वैर्बलाङ्गैः सेनाङ्गैः।&ldquo;हस्त्यश्वरथपादा तं सेनाङ्गं स्याच्चतुष्टयम्&rdquo; इत्यमरः समरः।कङ्कटभेदिभिः कवचमेदिभिः।&ldquo;उरश्छदः कङ्कटको जगरः कवचोऽस्त्रियाम्&rdquo; इत्यमरः।सर्वायुधैश्च।बाह्यबलमुक्तान्तरमाह - सर्वप्रयत्नेन च सर्व एव भूमिपाला युधि तस्मिन्नजे प्रजह्रुः। तं प्रजह्रुरित्यर्थः।सर्वत्र सर्वकारकशक्तिसंभवात्कर्मणोऽप्यधिकरणविवक्षायां सप्तमी।तदुक्तम् &ldquo;अनेकशक्तियुक्तस्य विश्वस्यानेककर्मणः। सर्वदा सर्वथाभावात्क्वचिकिंचिद्विवक्ष्यते&rdquo; इति॥</p>
<p><strong>सोऽस्त्रव्रजैश्छन्नरथः परेषां ध्वजाग्रमात्रेण बभूव लक्ष्यः।</strong><br>
<strong>नीहारमग्नो दिनपूर्वभागः किंचित्प्रकाशेन विवस्वतेव॥६०॥</strong></p>
<p>परेषां द्विषामस्त्रव्रजैश्छन्नरथः सोऽजः। नीहारैर्हिमैर्मग्नो दिनपूर्वभागः प्रातःकालः किंचित्प्रकाशेनेपलक्ष्येण विवस्वतेव। ध्वजाग्रामात्रेण लक्ष्यो बभूव। ध्वजाग्रादन्यन्न किंचिल्लक्ष्यते स्मेत्यर्थः॥</p>
<p><strong>प्रियंवदात्प्राप्तमसौ कुमारः प्रायुङ्क्त राजस्वधिराजसूनुः।</strong><br>
<strong>गान्धर्वमस्त्रं कुसुमास्त्रकान्तः प्रस्वापनं स्वप्नानिवृत्तलौल्यः॥६१॥</strong></p>
<p>अधिराजसूनुर्महाराजपुत्रः कुसुमास्त्रकान्तो मदनसुन्दरः स्वप्ननिवृत्तलौल्यः स्वप्नवितृष्णः। जागरूक इत्यर्थः। असौ कुमारोऽजः प्रियंवदात्पूर्वोक्ताद्गन्धर्वात्प्राप्तं गार्न्धां-</p>
<p>र्वं गन्धर्वदेवताकम्।“सास्य देवता&quot; इत्यण्।प्रस्वापयतीति प्रस्वापनं निद्राजनकमस्त्रं राजसु प्रायुङ्क्त प्रयुक्तवान्॥</p>
<p><strong>ततो धनुष्कर्षणमूढहस्तमेकांसपर्यस्तशिरस्त्रजालम्।</strong><br>
<strong>तस्थौ ध्वजस्तम्भनिषण्णदेहं निद्राविधेयं नरदेवसैन्यम्॥६२॥</strong></p>
<p>ततो धनुष्कर्षणे चापकर्षणे मूढहस्तमव्यापृतहस्तम्। एकस्मिन्नंसे पर्यस्तं स्रस्तं शिरस्त्राणां शीर्षण्यानां जालं समूहो यस्य तत्। ध्वजस्तम्भेषु निषण्णा अवष्टब्धा देहा यस्य तत्। नरदेवानां राज्ञां सेनैव सैन्यम्।चातुर्वर्णादित्वात्स्वार्थे ष्यञ्प्रत्ययः।निद्राविधेयं निद्रापरतन्त्रं तस्थौ॥</p>
<p><strong>ततः प्रियोपात्तरसेऽधरोष्ठे निवेश्य दध्मौ जलजं कुमारः।</strong><br>
<strong>तेनस्व</strong> <strong>हस्तार्जितमेकवीरः पिबन्यशो मूर्तमिवाबभासे॥६३॥</strong></p>
<p>ततः कुमारोजः प्रिययेन्दुमत्योपात्तरस आस्वादितमाधुर्ये। अतिश्लाघ्य इति भावः। अधरोष्ठे जलजं शङ्खं निवेश्य।“जलजं शङ्खपद्मयोः&quot; इति विश्वः।दध्मौ मुखमारुतेनं पूरयामास। तेनौष्ठनिविष्टेन शङ्खेनैकवीरः सस्वहस्तार्जितं मूर्तं मूर्तिंमद्यशः पिबन्निवाबभासे।यशसः शुभ्रत्वादिति भावः ॥</p>
<p><strong>शङ्खस्वनाभिज्ञतया निवृत्तास्तं सन्नशत्रुं ददृशुः स्वयोधाः।</strong><br>
<strong>निमीलितानामिव पङ्कजानां मध्ये स्फुरन्तं प्रतिमाशशाङ्कम्॥६४॥</strong></p>
<p>शङ्खस्वनस्याजशङ्खध्वनेरभिज्ञतया प्रत्यभिज्ञातत्वान्निवृत्ताः प्राक्पलाय्य संप्रति प्रत्यागताः स्वयोधाः सन्नशत्रुं निद्राणशत्रु तमजम्। निमीलितानां मुकुलितानां पङ्कजानां मध्ये स्फुरन्तं प्रतिमा चासौ शशाङ्कश्च तं प्रतिमाशशाङ्क प्रतिबिम्बचन्द्रमिव। ददृशुः॥</p>
<p><strong>सशोणितेस्तेन शिलीमुखाग्रैर्निक्षेपिताः केतुषु पार्थिवानाम्।</strong><br>
<strong>यशो हृतं संप्रति राघवेण न जीवितं वः कृपयेति वर्णाः॥६५॥</strong></p>
<p>सशोणितैरिति॥संप्रति राघवेण रघुपुत्रेण । पूर्वं रघुणेति भावः । हे राजानो वो युष्माकं यशो हृतं जीवितं तु कृपया न हृतम्। न त्वशक्त्येति भावः। इत्येवंरूपा वर्णाः। एतदर्थप्रतिपादकं वाक्यमित्यर्थः। सशोणितैः शोणितदिग्धैः शिलीमुखाग्रैर्बाणाग्रैः साधनैस्तेनाजेन। प्रयोजककर्त्रा। पार्थिवानां राज्ञां केतुषु ध्वजस्तम्भेषु निक्षेपिताः प्रयोज्यैरन्यैर्निवेशिताः। लेखिता इत्यर्थः॥ क्षिपतेर्ण्यन्तात्कर्मणि क्तः॥</p>
<p><strong>स चापकोटीनिहितैकबाहुः शिरस्त्रनिष्कर्षणभिन्नमौलिः।</strong><br>
<strong>ललाटबद्धश्रमवारिबिन्दुर्भीतां प्रियामेत्य वचो बभाषे॥६६॥</strong></p>
<p>चापकोट्यां निहित एकबाहुर्येन सः। शिरस्त्रस्य निष्कर्षणेनापनयनेन भिन्नमौलिः श्लथकेशबन्धः।“चूडाकिरीटं केशाश्च संयता मौलयस्त्रयः&quot; इत्यमरः।ललाटे बद्धाः श्रमवारिबिन्दवो यस्य सः। सोऽजो भीतां प्रियामिन्दुमतीमेत्यासाद्य वचो वभाषे॥</p>
<p>किमित्याह—</p>
<p><strong>इतः परानर्भकहार्यशस्त्रान्वैदर्भि पश्यानुमता मयासि।</strong><br>
<strong>एवंविधेनाहवचेष्टितेन त्वं प्रार्थ्यसे हस्तगता ममैभिः॥६७॥</strong></p>
<p>हे वैदर्भि इन्दुमति, इत इदानीमर्भकहार्यशस्त्रान्बालकापहार्यायुधान्पराञ्शत्रून्पश्य। मयानुमतासि। द्रष्टुमिति शेषः।एभिर्नृपैरेवंविधेन निद्रारूपेणाहवचेष्टितेन रणकर्मणा मम हस्तगता। हस्तगतवद्दुर्ग्रहेत्यर्थः। त्वं प्रार्थ्यसे। अपजिहीर्ष्यस इत्यर्थः।एवं विधेनेत्यत्र स्वहस्तनिर्देशेन सोपहासमुवाचेति द्रष्टव्यम्॥</p>
<p><strong>तस्याः प्रतिद्वन्द्विभवाद्विषादात्सद्यो विमुक्तं मुखमावभासे।</strong><br>
<strong>निःश्वासबाष्पापगमात्मप्रपन्नः प्रसादमात्मीयमिवात्मदर्शः॥६८॥</strong></p>
<p>प्रतिद्वन्द्विभवाद्रिपूत्याद्विषादाद्दैन्यात्सद्यो विमुक्तं तस्यामुखम्। निःश्वासस्य यो बाष्प ऊष्मा। &ldquo;बाष्पो नेत्रजलोष्मणोः&rdquo; इति विश्वः।तस्यापगमा्द्धेतोरात्मीयं प्रसादं नैर्मल्यं प्रपन्नः प्राप्तः। आत्मा स्वरूपं दृश्यतेऽनेनेत्यात्मदर्शः। दर्पण इव। आबभासे॥</p>
<p><strong>हृष्टापि सा ह्रीविजिता न साक्षाद्वाग्भिः सखीनां प्रियमभ्यनन्दत्।</strong><br>
<strong>स्थली नवाम्भःपृषताभिवृष्टा मयूरकेकाभिरिवाभ्रवृन्दम्॥६९॥</strong></p>
<p>सेन्दुमती हृष्टापि पत्युः पौरुषेण प्रमुदितापि ह्रिया विजिता यतोऽतः प्रियमजं साक्षात्स्वयं नाभ्यनन्दन्न प्रशशंस। किंतु नवैरम्भः पृषतैः पयोविन्दुभिरभिवृष्टाभिषिक्ता स्थल्यकृत्रिमा भूमिः।&ldquo;जानपदकुण्डगोणस्थल-&rdquo; इत्यादिनाकृत्रिमार्थे ङीष्।अभ्रवृन्दं मेघसंघ मयूरकेकाभिरिव। सखीनां वाग्भिरभ्यनन्दत्॥</p>
<p><strong>इति शिरसि स वामं पादमाधाय राज्ञा</strong><br>
<strong>मुदवहदनवद्यां तामवद्यादपेतः।</strong><br>
<strong>स्थतुरगरजोभिस्तस्य रूक्षालकाग्रा</strong><br>
<strong>समरविजयलक्ष्मीः सैव मूर्ता बभूव॥७०॥</strong></p>
<p>नोद्यते नोच्यत इत्यवद्यं गद्यम्।“अवद्यपण्य-&quot; इत्यादिना निपातः।“कुपूयकुत्सितावद्य- खेटगर्ह्याणकाः समाः&quot; इत्यमरः।तस्मादपेतः। निर्दोप इत्यर्थः। सोऽज इति राज्ञां शिरसि वामं पादमाधायानवद्यामदोषां तामिन्दुमतीमुदवहदुपानयत्। आत्मसाच्चकारेत्यर्थः।अयमर्थः- &ldquo;तमुद्वहन्तं पथि भोजकन्याम्&rdquo; (७।३५) इत्यत्र न श्लिष्टः।तस्याजस्य रथतुरगाणां रजोभी रूक्षाणि परुषाण्यलकाग्राणि यस्याः सा सेन्दुमत्येव मूर्ता मूर्तिमती समरविजयलक्ष्मीर्वभूव।एतल्लाभादन्यः को विजयलक्ष्मीलाभ इत्यर्थः॥</p>
<p><strong>प्रथमपरिगतार्थस्तं रघुः संनिवृत्तं</strong><br>
<strong>विजयिनमभिनन्द्य श्लाध्यजायासमेतम्।</strong><br>
<strong>तदुपहितकुटुम्बः शान्तिमार्गोत्सुकोऽभू-</strong><br>
<strong>न्न हि सति कुलधुर्ये सूर्यवंश्या गृहाय॥७१॥</strong></p>
<p>प्रथममजागमनात्प्रागेव परिगतो ज्ञातोऽर्थो विवाहविजयरूपो येनस प्रथमपरिगतार्थो रघुर्विजयिनं विजययुक्तं श्लाघ्यजायासमेतं संनिवृत्तं प्रत्यागतं तमजमभिनन्द्य। तस्मिन्नज उपहितकुटुम्बः सन्। &ldquo;सुतविन्यस्तपत्नीकः&rdquo; इति याज्ञवल्क्यस्मरणादिति भावः। शान्तिमार्गे मोक्षमार्ग उत्सुकोऽभूत्। तथाहि। कुलधुर्ये कुलधुरंधरे सति सूर्यवंश्या गृहाय गृहस्थाश्रमाय न भवन्ति॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
<strong>व्याख्यया समेतो महाकविश्रीकालिदासकृतौ रघुवंशे महाकाव्ये</strong><br>
<strong>अजपाणिग्रहणो नाम सप्तमः सर्गः ।</strong></p>
<p><strong>अष्टमः सर्गः।</strong></p>
<p>हेरम्बमवलम्बेऽहं यस्मिन्पातालकेलिषु ।<br>
दन्तेनोदस्यति क्षोणीं विश्राम्यन्ति फणीश्वराः॥</p>
<p><strong>अथ तस्य विवाहकौतुकं ललितं बिभ्रत एव पार्थिवः।</strong><br>
<strong>वसुधामपि हस्तगामिनीमकरोदिन्दुमतीमिवापराम्॥१॥</strong></p>
<p>अथ पार्थिवो रघुर्ललितं सुभगं विवाहकौतुकं विवाहमङ्गलं विवाहहस्तसूत्रं वा बिभ्रत एव। “कौतुकं मङ्गले हर्षे हस्तसूत्रे कुतूहले” इति शाश्वतः।तस्याजस्य। अपरामिन्दुमतीमिव। वसुधामपि हस्तगामिनीमकरोत्। अस्मिन्सर्गे वैतालीयं छन्दः॥</p>
<p><strong>दुरितैरपि कर्तुमात्मसात्प्रयतन्ते नृपसूनवो हि यत्।</strong><br>
<strong>तदुपस्थितमग्रहीदजः पितुराज्ञेति न भोगतृष्णया॥२॥</strong></p>
<p>नृपसूनवो राजपुत्रा यद्राज्यं दुरितैरपि विषप्रयोगादिनिपिद्धोपायैरप्यात्मसात्स्वाधीनम्।“तदधीनवचने” इति सातिप्रत्यय।कर्तुं प्रयतन्ते हि। प्रवर्तन्त एवेत्यर्थः। हिशब्दोऽवधारणे। &ldquo;हि हेताववधारणे&rdquo; इत्यमरः।उपस्थितं स्वतःप्राप्तं तद्राज्यमजः पितुराज्ञेति हेतोरग्रहीत्स्वीचकारः। भोगतृष्णया तु नाग्रहीत्॥</p>
<p><strong>अनुभूय वसिष्ठसंभृतैः सलिलैस्तेन सहाभिषेचनम्।</strong><br>
<strong>विशदोच्छ्वसितेन मेदिनी कथयामास कृतार्थतामिव॥३॥</strong></p>
<p>मेदिनी भूमिः महिषी च ध्वन्यते। वसिष्ठेन संभृतैः सलिलै स्तेनाजेन सहाभिषेचनमनुभूय विशदोच्छ्वसितेन स्फुटमुद्बृंहणेन। आनन्दनिर्मलोच्छ्वसितेन चेति ध्वन्यते। कृतार्थतां गुणवद्भर्तृलाभकृतं साफल्यं कथयामासेव।न चैतावता पूर्वेषामपकर्षः। प्रशंसापरत्वात्। “सर्वत्र जयमन्विच्छेत्पुत्रादिच्छेत्पराजयम्&quot; इत्यङ्गीकृतत्वाच्च ॥</p>
<p><strong>स बभूव दुरासदः परैर्गुरुणाथर्वविदा कृतक्रियः।</strong><br>
<strong>पवनाग्निसमागमो ह्ययं सहितं ब्रह्म यदस्त्रतेजसा॥४॥</strong></p>
<p>अथर्वविदाथर्ववेदाभिज्ञेन गुरुणा वसिष्टेन कृतक्रियः। अथर्वोक्तविधिना कृताभिषेकसंस्कार इत्यर्थः। सोऽजः परैः शत्रुभिर्दुरासदो दुर्धर्षो बभूव।तथाहि। अस्त्रतेजसा क्षत्रतेजसा सहितं युक्तं यद्ब्रह्म ब्रह्मतेजोऽयं पवनाग्निसमागमो हि। तत्कल्प इत्यर्थः।पवनाग्नीत्यत्र पूर्वनिपात शास्त्रस्यानित्यत्वात् &ldquo;द्वन्द्वे घि&rdquo; इति नाग्निशब्दस्य पूर्वनिपातः।तथा च काशिकायाम्— ‘अयमेकस्तु लक्षणहेत्वोरिति निर्देशः पूर्वनिपातव्यभिचारचिह्नम्&quot; इति।क्षात्रेणैवायं दुर्धर्षः किमयं पुनर्वसिष्ठमन्त्रप्रभावे सतीत्यर्थः। अत्र मनुः - नाक्षत्रं ब्रह्म भवति क्षत्रं नाब्रह्म वर्धते। ब्रह्मक्षत्रे तु संयुक्त इहामुत्र च वर्धते&rsquo;इति॥</p>
<p><strong>रघुमेव निवृत्तयौवनं तममन्यन्त नवेश्वरं प्रजाः।</strong><br>
<strong>स हि तस्य न केवलां श्रियं प्रतिपेदे सकलान्गुणानपि॥५॥</strong></p>
<p>प्रजा नवेश्वरं तमजं निवृत्तयौवनं प्रत्यावृत्तयौवनं रघुमेवामन्यन्त। न किंचिद्भेदकमस्तीत्यर्थः।कुतः। हि यस्मात्सोऽजस्तस्य रघोः केवलामेकां श्रियं न प्रतिपेदे। किंतु सकलान्गुणाञ्छौर्यदाक्षिण्यादीनपि प्रतिपेदे।अतस्तद्गुणयोगात्तद्बुद्धिर्युक्तेत्यर्थः॥</p>
<p><strong>अधिकं शुशुभे शुभंयुना द्वितयेन द्वयमेव संगतम्।</strong><br>
<strong>पदमृद्धमजेन पैतृकं विनयेनास्य नवं च यौवनम्॥६॥</strong></p>
<p>द्वयमेव शुभंयुना शुभवता।“शुभंयुस्तु शुभान्वितः” इत्यमरः।&quot; अहंशुभमोर्युस्” इति युस्प्रत्ययः। द्वितयेन संगतं युतं सदाधिकं शुशुभे।किं केनेत्याह -पदमिति।पैतृकं पितुरागतम्।&ldquo;ऋतष्ठञ्&rdquo; इति ठष्प्रत्ययः।ऋद्धं समृद्धं पदं राज्यमजेन। अस्याजस्य नवं यौवनं विनयेनेन्द्रियजयेन च। “विजयो हीन्द्रियजयस्तयुक्तः शास्त्रमर्हति&quot; इति कामन्दकः। राज्यस्थोऽपि प्राकृतवन्न दृप्तोऽभूदित्यर्थः॥</p>
<p><strong>सदयं बुभुजे महाभुजः सहसोद्वेगमियं व्रजेदिति।</strong><br>
<strong>अचिरोपनतां स मेदिनीं नवपाणिग्रहणां वधूमिव॥७॥</strong></p>
<p>** **महाभुजः सोऽजोऽचिरोपनतां नवोपगतां मेदिनीं भुवम्। नवं पाणिग्रहणं विवाहो यस्यास्तां नवोढां वधूमिव। सहसा बलात्कारेण चेत्।“सहो बलं सहा मार्गः&quot; इत्यमरः।इयं मेदिनी वधूर्वोद्वेगं भयं ब्रजेदिति हेतोः। सदयं सकृपं बुभुजे भुक्तवान्।“भुजोऽनवने&quot; इसात्मनेपदम्॥</p>
<p><strong>अहमेव मतो महीपतेरिति सर्वः प्रकृतिष्वचिन्तयत्।</strong><br>
<strong>उदधेरिव निम्नगाशतेष्वभवन्नास्य विमानना क्वचित्॥८॥</strong></p>
<p>प्रकृतिषु प्रजासु मध्ये सर्वोऽपि जनः।अथवा प्रकृतिष्वित्यस्याहमित्यनेनान्वयः। व्यवधानं तु सह्यम्।सर्वोऽपि जनः प्रकृतिष्वहमेव महीपतेर्मतो महीपतिना मन्यमानः। “मतिबुद्धिपूजार्थेभ्यश्च&quot; इति वर्तमाने क्तः। &ldquo;क्तस्य च वर्तमाने&rdquo; इति षष्ठी।इत्यचिन्तयदमन्यत।उदधेर्निम्नगाशतेष्विवास्य नृपस्य।कर्तुः।“कर्तृकर्मणोः कृति&quot; इति कर्तरि षष्ठी।क्वचिदपि जनविषये विमाननावगणना तिरस्कारो नाभवत्।यतो न कंचिदवमन्यतेऽतः सर्वोऽप्यहमेवास्य मत इत्यमन्यतेत्यर्थः॥</p>
<p><strong>न खरो न च भूयसा मृदुः पवमानः पृथिवीरुहानिव।</strong><br>
<strong>स पुरस्कृतमध्यमक्रमो नमयामास नृपाननुद्धरन्॥९॥</strong></p>
<p>स नृपो भूयसा बाहुल्येन खरस्तीक्ष्णो न। भूयसा मृदुरतिमृदुरपि न। किंतु पुरस्कृतमध्यमक्रमः सन्। मध्यमपरिपाटीमवलम्ब्येत्यर्थः। पवमानो वायुः पृथिवीरुहांस्तरूनिव। नृपाननुद्धरन्ननु-त्पाटयन्नेव नमयामास।अत्र कामन्दकः&ndash; ‘मृदुश्चेदवमन्येत तीक्ष्णादुद्विजते जनः। तीक्ष्णश्चैव मृदुश्चैव प्रजानां स च संमतः’इति॥</p>
<p><strong>अथ वीक्ष्य रघुः प्रतिष्ठितं प्रकृतिष्वात्मजमात्मवत्तया।</strong><br>
<strong>विषयेषु विनाशधर्मसु त्रिदिवस्थेष्वपि निःस्पृहोऽभवत्॥१०॥</strong></p>
<p>अथ रघुरात्मजं पुत्रमात्मवत्तया। निर्विकारमनस्कतयेत्यर्थः। उदयादिष्वविकृतिर्मनसः सत्त्वमुच्यते।‘आत्मवान्सत्त्ववानुक्तः’इत्युत्पलमालायाम्।प्रकृतिष्वमात्यादिषु प्रतिष्ठितं रूढमूलं वीक्ष्य ज्ञात्वा विनाशो धर्मो येषां तेषु विनाशधर्मसु। अनित्येष्वित्यर्थः। ‘धर्मादनिच्केवलात्’इत्यनिच्प्रत्ययः समासान्तः।त्रिदिवस्थेषु स्वर्गस्थेष्वपि विषयेषु शब्दादिषु निःस्पृहो निर्गतेच्छोऽभवत्॥</p>
<p>कुलधर्मश्चायमेवेत्याह-</p>
<p><strong>गुणवत्सुतरोपितश्रियः परिणामे हि दिलीपवंशजाः।</strong><br>
<strong>पदवीं तरुवल्कवाससां प्रयताः संयमिनां प्रपेदिरे॥११॥</strong></p>
<p>दिलीपवंशजाः परिणामे वार्द्धके गुणवत्सुतेषु रोपितश्रियःस्थापितलक्ष्मीकाः प्रयताश्च सन्तः। तरुवल्कान्येव वासांसि येषां तेषां संयमिनां यतीनां पदवीं प्रपेदिरे। यस्मात्तस्मादस्यापीदमुचितमित्यर्थः॥</p>
<p><strong>तमरण्यसमाश्रयोन्मुखं शिरसा वेष्टनशोभिना सुतः।</strong><br>
<strong>पितरं प्रणिपत्य पादयोरपरित्यागमयाचतात्मनः॥१२॥</strong></p>
<p>अरण्यसमाश्रयोन्मुखं वनवासोद्युक्तं पितरं तं रघुं सुतोऽजः। वेष्टनशोभिनोष्णीषमनोहरेण शिरसा पादयोः प्रणिपत्य। आत्मनोऽपरित्यागमयाचत। मां परित्यज्य न गन्तव्यमिति प्रार्थितवानित्यर्थः॥</p>
<p><strong>रघुरश्रुमुखस्य तस्य तत्कृतवानीप्सितमात्मजप्रियः।</strong><br>
<strong>न तु सर्प इव त्वचं पुनः प्रतिपेदे व्यपवर्जितां श्रियम्॥१३॥</strong></p>
<p>आत्मजप्रियः पुत्रवत्सलो रघुः। अश्रूणि मुखे यस्य तस्याश्रुमुखस्याजस्य तदपरित्यागरूपमीप्सित-मभिलषितं कृतवान्। किंतु सर्पस्त्वचमिव व्यपवर्जितां त्यक्तां श्रियं पुनर्न प्रतिपेदे न प्राप॥</p>
<p><strong>स किलाश्रममन्त्यमाश्रितो निवसन्नावसथे पुराद्बहिः।</strong><br>
<strong>समुपास्यत पुत्रभोग्यया स्नुषयेवाविकृतेन्द्रियः श्रिया॥१४॥</strong></p>
<p>स रघुः किलान्त्यमाश्रमं प्रव्रज्यामाश्रितः पुरान्नगराद्बहिरावसथे स्थाने निवसन्नवि-</p>
<p>कृतेन्द्रियः जितेन्द्रियः सन्नित्यर्थः। अतएव स्नुषयेव वध्वेव पुत्रभोग्यया। न स्वभोग्यया। श्रिया समुपास्यत शुश्रूषितः। जितेन्द्रियस्य तस्य स्नुषयेव श्रियापि पुष्पफलोदकाहरणादिशुश्रूषाव्यतिरेकेण न किंचिदपेक्षितमासीदित्यर्थः। अत्र यद्यपि “ब्राह्मणाः प्रव्रजन्ति&quot; इति श्रुतेः। ‘आत्मन्यग्नीन्समारोप्य ब्राह्मणः प्रव्रजेद्गृहात्’इति मनुस्मरणात्। ‘मुखजानामयं धर्मो यद्विष्णोलिङ्गधारणम्। बाहुजातोरुजातानामयं धर्मो न विद्यते” इति निषेधाच्च ब्रह्मणस्यैव प्रव्रज्या न क्षत्रियादेरित्याहुः। तथापि ‘यदहरेव विरजेत्तदहरेव प्रव्रजेत्’इत्यादि श्रुतेस्त्रैवर्णिकसाधारण्यात्। ‘त्रयाणां वर्णानां वेदमधीत्य चत्वार आश्रमाः’इति सूत्रकारवचनात्। ‘ब्राह्मणः क्षत्रियो वापि वैश्यो वा प्रव्रजेद्गृहात्’इति स्मरणात्। ‘मुखजानामयं धर्मो वैष्णवं लिङ्गधारणम्। वाहुजातो रुजातानां त्रिदण्डं न विधीयते’इति निषेधस्य त्रिदण्डविषयत्वदर्शनाच्च। कुत्रचिद्ब्राह्मणपदस्योपलक्षणमाचक्षाणाः केचित्त्रैर्वणिकाधिकारं प्रतिपेदिरे।तथा सति ‘स किलाश्रममन्त्यमाश्रितः’(८/१४) इत्यत्रापि कविनाप्ययमेव पक्षो विवक्षित इति प्रतीमः। अन्यथा वानप्रस्थाश्रमतया व्याख्याते ‘विदधे विधिमस्य नैष्ठिकं यतिभिः सार्धमनग्निमग्निचित्’(८।२५) इति वक्ष्यमाणेनानग्निसंस्कारेण विरोधः स्यात्। अग्निसंस्काररहितस्य वानप्रस्थस्येवाभावात्। इत्यलं प्रासङ्गिकेन।</p>
<p><strong>प्रशमस्थितपूर्वपार्थिवं कुलमभ्युद्यतनूतनेश्वरम्।</strong><br>
<strong>नभसा निभृतेन्दुना तुलामुदितार्केण समारुरोह तत्॥१५॥</strong></p>
<p>प्रशमे स्थितः पूर्वपार्थिवो रघुर्यस्य तत्। अभ्युद्यतोऽभ्युदितो नूतनेश्वरोऽजो यस्य तत्। प्रसिद्धं कुलं निभृतेन्दुनास्तमयासन्नचन्द्रेणोदितार्केण प्रकटितसूर्येण च नभसा तुलां सादृश्यं समारुरोह पाप।न च नभसा तुलामित्यत्र ‘तुल्यार्थैः-’इत्यादिना प्रतिषेधस्तृतीयायाः। तस्य सदृशवाचितुलाशब्दविषयत्वात्। ‘कृष्णस्य तुला नास्ति&rsquo; इति प्रयोगात्। अस्य च सादृश्यवाचित्वात्॥</p>
<p><strong>यतिपार्थिवलिङ्गधारिणौ ददृशाते रघुराघवौ जनैः।</strong><br>
<strong>अपवर्गमहोदयार्थयोर्भुवमंशाविव धर्मयोर्गतौ॥१६॥</strong></p>
<p>यतिर्भिक्षुः। पार्थिवो राजा। तयोर्लिङ्गधारिणौ रघुराघवौ रघुतत्सुतौ। अपवर्गमहोदयार्य-योर्मोक्षाभ्युदयफलयोधर्मयोः। निवर्तकप्रवर्तकरूपयोरित्यर्थः। भुवं गतौ भूलोकमवतीर्णावंशाविव। जनैर्ददृशाते दृष्टौ॥</p>
<p><strong>अजिताधिगमाय मन्त्रिभिर्युयुजे नीतिविशारदैरजः।</strong><br>
<strong>अनपायिपदोपलब्धये रघुराप्तैः समियाय योगिभिः॥१७॥</strong></p>
<p>अजोऽजिताधिगमायाजितपदलाभाय नीतिविशारदैर्नीतिज्ञैर्मन्त्रिभिर्युयुजे संगतः। रघुरप्यनपायिपदस्योपलब्धये मोक्षस्य प्राप्तये यथार्थदर्शिनो यथार्थवादिनचाप्ताः। तैर्योगिभिः समियाय संगतः। उभयत्राप्युपायचिन्तार्थमिति शेषः॥</p>
<p><strong>नृपतिः प्रकृतीवेक्षितुं व्यवहारासनमाददे युवा।</strong><br>
<strong>परिचेतुमुपांशु धारणां कुशपूतं प्रवयास्तु विष्टरम्॥१८॥</strong></p>
<p>युवा नृपतिरजः प्रकृतीः प्रजाः कार्यार्थिनीरवेक्षितुम्। दुष्टादुष्टपरिज्ञानार्थमित्यर्थः।व्यवहारासनं धर्मासनमाददे स्वीचकार। प्रवयाः स्थविरो नृपती रघुस्तु।‘प्रवयाः स्थविरो वृद्धः’इत्यमरः। धारणां चित्तस्यैकाग्रतां परिचतुमभ्यसितुमुपांशु विजने।‘उपांशु विजनेप्रोक्तम्&quot; इति हलायुधः।कुशैः पूतं विष्टरमासनमाददे।‘यमादिगुणसंयुक्ते मनसः स्थितिरात्मनि। धारणा प्रोच्यते सद्भिर्योगशास्त्रविशारदैः’इति वसिष्ठः।</p>
<p><strong>अनयत्प्रभुशक्तिसंपदा वशमेको नृपतीननन्तरान्।</strong><br>
<strong>अपरः प्रणिधानयोग्यया मरुतः पञ्च शरीरगोचरान्॥१९॥</strong></p>
<p>एकोऽन्यतरः। अज इत्यर्थः। अनन्तरान्स्वभूम्यनन्तरान्नृपतीन्यातव्यपार्ष्णिग्राहादीन्प्रभुशक्तिसंपदा कोशदण्डमहिम्ना वशं स्वायत्ततामनयत्।‘कोशो दण्डो बलं चैव प्रभुशक्तिः प्रकीर्तिता’इति मिताक्षरायाम्।अपरो रघुः प्रणिधानयोग्यया समाध्यभ्यासेन। ‘योगाभ्यासार्कयोषितोः’इति विश्वः।शरीरगोचरान्देहाश्रयान्पञ्च मरुतः प्राणादीन्वशमनयत्। ‘प्राणोऽपानः समान श्चोदानव्यानौ च वायवः । शरीरस्थाः’इत्यमरः॥</p>
<p><strong>अकरोदचिरेश्वरः क्षितौ द्विपदारम्भफलानि भस्मसात्।</strong><br>
<strong>इतरो दहने स्वकर्मणां ववृते ज्ञानमयेन वह्निना॥२०॥</strong></p>
<p>अचिरेश्वरोऽजः क्षितौ द्विषतामारम्भाः कर्माणि तेषां फलानि भस्मसादकरोत्कार्स्न्येन भस्मीकृतवान्।‘विभाषा साति कार्त्स्न्यै’इति सातिप्रत्ययः। इतरो रघुर्ज्ञानमयेन तत्त्वज्ञानप्रचुरेण वह्निना पावकेन। करणेन। स्वकर्मणां भवबीजभूतानां दहने भस्मीकरणे ववृते। स्वकर्माणि दग्धुं प्रवृत्त इत्यर्थः।‘ज्ञानाग्निः सर्वकर्माणि भस्मसात्कुरुतेऽर्जुन’इति गीतावचनात्॥</p>
<p><strong>पणबन्धमुखान्गुणानजः षडुपायुङ्क समीक्ष्य तत्फलम्।</strong><br>
<strong>रघुरप्यजयद्गुणत्रयं प्रकृतिस्थं समलोष्टकाञ्चनः॥२१॥</strong></p>
<p>‘पणबन्धः संधिः’इति कौटिल्यः।अजः पणबन्धमुखान्संध्यादीन्षड्गुणान्।‘संधिर्ना विग्रहो यानमासनं द्वैधमाश्रयः। षड्गुणाः’इत्यम्मरः।तत्फलं तेषां गुणानां फलं समीक्ष्यालोच्योपायुङ्क्त। फलिष्यन्तमेव गुणं प्रायुङ्क्तेत्यर्थः।‘प्रोपाभ्यां युजेरयज्ञपात्रेषु’इत्यात्मनेपदम्।समस्तुल्यतया भावितो लोष्टो मृत्पिण्डः काञ्चनं सुवर्णं च यस्य स समलोष्टकाञ्चनः। निःस्पृह इत्यर्थः।‘लोष्टानि लेष्टवः पुंसि’इत्यमरः।रघुरपि गुणत्रयं सत्त्वादिकम्।‘गुणाः सत्त्वं रजस्तमः’इत्यमरः।प्रकृती साम्यावस्थायामेव तिष्ठतीति प्रकृतिस्थं पुनर्विकारशून्यं यथा तथाजयत्॥</p>
<p><strong>न नवः प्रभुरा फलोदयात्स्थिरकर्मा विरराम कर्मणः।</strong><br>
<strong>न च योगविधेर्नवेतरः स्थिरधीरा परमात्मदर्शनात्॥२२॥</strong></p>
<p>स्थिरकर्मा फलोदयकर्मकारी नवः प्रभुरज आ फलोदयात्फलसिद्धिपर्यन्तं कर्मण आरम्भान्न विरराम न निवृत्तः। ‘जुगुप्साविरामप्रमादार्थानामुपसंख्यानम्’इत्यपादानात्पञ्चमी।‘व्याङ्परिभ्यो रमः’इति परस्मैपदम्।स्थिरधीर्निश्चलचित्तो रघुश्चानवेतरोपरमात्मदर्शनात्परमात्मसाक्षात्कारपर्यन्वं योगविधेरैक्यानुसंधानान्न विरराम॥</p>
<p><strong>इति शत्रुषु चेन्द्रियेषु च प्रतिषिद्धप्रसरेषु जाग्रतौ।</strong><br>
<strong>प्रसितावुदयापवर्गयोरुभयीं सिद्धिमुभाववापतुः॥२३॥</strong></p>
<p>इत्येवं प्रतिषिद्धः प्रसरः स्वार्थप्रवृत्तिर्येषां तेषु शत्रुषु चेन्द्रियेषु च जाग्रतावप्रमत्तावुदयापवर्गयोरभ्युदयमोक्षयोः प्रसितावासक्तौ।‘तत्परे प्रसितासक्तौ’इत्यमरः।उभावजरघू उभयीं द्विविधामभ्युदयमोक्षरूपाम्।‘उभादुदात्तो नित्यम्’इति तयप्प्रत्यस्यायजादेशः। ‘टिड्ढा-’इति ङीप् सिद्धिंं फलमवापतुः। उभावुभे सिद्धी यथासंख्यमवापतुरित्यर्थः॥</p>
<p><strong>अथ काश्चिदजव्यपेक्षया गमयित्वा समदर्शनः समाः।</strong><br>
<strong>तमसः परमापदव्ययं पुरुषं योगसमाधिना रघुः ॥२४॥</strong></p>
<p>अथ रघुः समदर्शनः सर्वभूतेषु समदृष्टिः सन्नजव्यपेक्षयाजाकाङ्क्षानुरोधेन काश्चित्समाः कतिचिद्वर्षाणि।“समा वर्षं समं तुल्यम्&quot; इति विश्वः।गमयित्वा नीत्वा योगसमाधिनैक्यानुसंधानेन। “संयोगो योग इत्युक्तो जीवात्मपरमात्मनोः&quot; इति वसिष्ठः।अव्ययमविनाशिनं तमसः परमविद्यायाः परम् ।मायातीतमित्यर्थः। पुरुषं परमात्मानमापत्प्राप। सायुज्यं प्राप्त इत्यर्थः॥</p>
<p><strong>श्रुतदेहविसर्जनः पितुश्चरमश्रूणि विमुच्य राघवः।</strong><br>
<strong>विदधे विधिमस्य नैष्ठिकं यतिभिः सार्धमनग्निमग्निचित्॥२५॥</strong></p>
<p>अग्निचिदग्निं चितवानाहितवान्।‘अग्नौ चेः’इति क्विप्प्रत्ययः।राघवोऽजः पितुः श्रुतदेहविसर्जन आकर्णितपितृतनुत्यागः संश्चिरमश्रूणि बाष्पान्विमुच्य विसृज्यास्य पितुरनग्निम्। अग्निसंस्काररहितमित्यर्थः। नैष्ठिकं निष्ठायामन्ते भवं विधिमाचारमन्त्येष्टिं यतिभिः संन्यासिभिः सार्धं सह विदधे चक्रे। अनग्निं विधिमित्यत्र शौनकः-“सर्वसङ्गनिवृत्तस्य ध्यानयोगरतस्य च। न तस्य दहनं कार्यं नैव पिण्डोदकक्रिया। निदध्यात्प्रणवेनैव बिले भिक्षोः कलेवरम्। प्रोक्षणं खननं चैव सर्वं तेनैव कारयेत्&quot; इति॥</p>
<p><strong>अकरोत्सतदौर्ध्वदैहिकपितृकार्यकल्पवित्।</strong><br>
<strong>न हि तेन पथा तनुत्यजस्तनयावर्जितपिण्डकाङ्क्षिणः॥२६॥</strong></p>
<p>पितृकार्यस्य तातश्राद्धस्य कल्पविद्विधानज्ञः सोऽजः पितृभक्त्या पितरि प्रेम्णा। करणेन। न पितुः परलोकसुखापेक्षया। मुक्तत्वादिति भावः। तस्य रघोरौर्ध्वदैहिकम्। देहादूर्ध्वं भवतीति तत्तिलोदकपिण्डदानादिकमकरोत्।‘उर्ध्वं देहाच्च’इति वक्तव्याट्ठक्प्रत्ययः। अनुशतिकादित्वादुभयपदवृद्धिः। ननुकथं भक्तिरेव श्राद्धादिफलप्रेप्सापि कस्मान्नाभूदित्याशङ्क्याहनहीति। तेन पथा योगरूपेण मार्गेण तनुत्यजः शरीरत्यागिनः पुरुषास्तनयेनावर्जितं दत्तं पिण्डं काङ्क्षन्तीति तथोक्ता न हि भवन्ति॥</p>
<p><strong>स परार्ध्यगतेरशोच्यतां पितुरुद्दिश्य सदर्थवेदिभिः।</strong><br>
<strong>शमिताधिरधिज्यकार्मुकः कृतवानप्रतिशासनं जगत्॥२७॥</strong></p>
<p>परार्घ्यगतेः प्रशस्तगतेः प्राप्तमोक्षस्य पितुरशोच्यतामशोचनीयत्वमुद्दिश्याभिसंधाय। शोको न कर्तव्य इत्युपदिश्यत्यर्थः। सदर्थवेदिभिः परमार्थज्ञैर्विद्वद्भिः शमिताधिर्निवारितमनोव्यथः। &ldquo;पुंस्याधिर्मानसी व्यथा&rdquo; इत्यमरः॥सोऽजोऽधिज्यकार्मुकः। अधिज्यमारोपितमौर्वीकं कार्मुकं यस्य स तथोक्तः सन् जगत्कर्मभूतमप्रतिशासनं द्वितीयाज्ञारहितम्। आत्माज्ञाविधेयमित्यर्थः। कृतवांश्चकार॥</p>
<p><strong>क्षितिरिन्दुमती च भामिनी पतिमासाद्य तमग्र्यपौरुषम्।</strong><br>
<strong>प्रथमा बहुरत्नसूरभूदपरा वीरमजीजनत्सुतम्॥२८॥</strong></p>
<p>क्षितिर्मही भामिनी कामिनीन्दुमती च।‘भामिनी कामिनी च’इति हलायुधः।अग्र्यपौरुषं महापराक्रममुत्कृष्टभोगशक्तिं च तमजं पतिमासाध प्राप्य। तत्र प्रथमा क्षितिः।बहूनि रत्नानि श्रेष्ठवस्तूनि सूत इति बहुरत्नसूरभूत्।‘रत्नं खजातिश्रेष्ठेऽपि’इत्यमरः॥ अपरेन्दुमती वीरं सुतमजीजनज्जनयति स्म। जायतेर्णौ लुङिरुपम्।सहोक्त्या सादृश्यमुच्यते॥</p>
<p>किनामकोऽसावत आह—</p>
<p><strong>दशरश्मिशतोपमद्युतिं यशसा दिक्षु दशस्वपि श्रुतम्।</strong><br>
<strong>दशपूर्वरथं यमाख्यया दशकण्ठारिगुरुं विदुर्बुधाः॥२९॥</strong></p>
<p>दश रश्मिशतानि यस्य स दशरश्मिशतः सूर्यः। स उपमा यस्याः सा दशरश्मिशतोपमा द्युतिर्यस्य तम्। यशसा। करणेन। दशस्वपि दिक्ष्वाशासु श्रुतं प्रसिद्धम्। दशकण्ठारे रावणारे रामस्य गुरुं पितरं यं सुतम्।आख्यया नाम्ना दशपूर्वो दशशब्दपूर्वो रथो रथशब्दस्तम्। दशरथमित्यर्थः। बुधा विद्वांसो विदुर्वदन्ति ।“ विदो लटो वा&quot; इति झेर्जुसादेशः॥</p>
<p><strong>ऋषिदेवगणस्वधाभुजां श्रुतयागप्रसवैः स पार्थिवः।</strong><br>
<strong>अनृणत्वमुपेयिवान्बभौ परिधेर्मुक्त इवोष्णदीधितिः॥३०॥</strong></p>
<p>श्रुतयागप्रसवैरध्ययनयज्ञसंतानैः। करणैः। यथासंख्यमृषीणांदेवगणानामिन्द्रादीनां खधाभुजां पितॄणामनृणत्वमृणविमुक्तसमुपेयिवान्प्राप्तवान्।‘एष वा अनृणो यः पुत्री यज्वा ब्रह्मचारी वा’इति श्रुतेः।स पार्थिवोऽजः परिधेः परिवेशात्।‘परिवेशस्तु परिधिः’इत्यमरः।मुक्तो निर्गतः। कर्मकर्ता। उष्णदीधितिः सूर्य इव। बभौ दिदीपे। इत्युपमा॥</p>
<p><strong>बलमार्तभयोपशान्तये विदुषां सत्कृतये बहु श्रुतम्।</strong><br>
<strong>वसु तस्य विभोर्न केवलं गुणवत्तापि परप्रयोजना॥३१॥</strong></p>
<p>तस्य विभोरजस्य केवलं वसु धनमेव परप्रयोजनं परोपकारकं नाभूत्। किंतु गुणवत्तापि गुणित्वमपि परप्रयोजना परेषामन्येषां प्रयोजनं यस्यां सा। विधेयांशत्वेन</p>
<p>प्राधान्याद्गुणवत्ताया विशेषणं वस्वित्यत्र तूहनीयम्। तथा हि। बलं पौरुषमार्तानामापन्नानां भयस्योपशान्तये निषेधाय। न तु स्वार्थं परपीडनाय वा। बहु भूरि श्रुतं विद्या विदुषांसत्कृतये सत्काराय। न तूत्सेकाय। बभूव।तस्य धनं परोपयोगीति किं वक्तव्यम्। बलश्रुतादयोऽपि गुणाः परोपयोगिन इत्यर्थः॥</p>
<p><strong>स कदाचिदवेक्षितप्रजः सह देव्या विजहार सुप्रजाः।</strong><br>
<strong>नगरोपवने शचीसखो मरुतां पालयितेव नन्दने॥३२॥</strong></p>
<p>अवेक्षितप्रजोऽकुतोभयत्वेनानुसंहितप्रजः।“नित्यमसिच्प्रजामेधयोः&quot; इत्यच्प्रत्ययः।न केवलं स्त्रैण इति भावः। शोभना प्रजा यस्यासौ सुप्रजाः। सुपुत्रवान्। पुत्रन्यस्तभार इति भावः। सोऽजः कदाचिद्देव्या महिष्येन्दुमत्या सह नगरोपवने। नन्दने नन्दनाख्येऽमरावत्युपकण्ठवने शचीसखः। शच्या सहेत्यर्थः। मरुतां देवानां पालयितेन्द्र इव। विजहार चिक्रीड॥</p>
<p><strong>अथ रोधसि दक्षिणोदधेः श्रितगोकर्णनिकेतमीश्वरम्।</strong><br>
<strong>उपवीणयितुं ययौ रवेरुदयावृत्तिपथेन नारदः॥३३॥</strong></p>
<p>अथ दक्षिणस्योदधेः समुद्रस्य रोधसि तीरे श्रितगोकर्णनिकेतमधिष्ठितगोकर्णाख्यस्थानमीश्वरं शिवमुपवीणयितुं वीणयोप समीपे गातुम्।“सत्यापपाश-&quot; इत्यादिना वीणाशब्दादुपगानार्थे णिच्प्रत्ययः। ततस्तुमुन्।नारदो देवपीं रवेः सूर्यस्य संबन्धिनोदयावृत्तिपथेनाकाशमार्गेण ययौ जगाम।सूर्योपमानेनास्यातितेजस्त्वमुच्यते॥</p>
<p><strong>कुसुमैर्ग्रथितामपार्थिवैः स्रजमातोद्यशिरोनिवेशिताम्।</strong><br>
<strong>अहरत्किल तस्य वेगवानधिवासस्पृहयेव मारुतः॥३४॥</strong></p>
<p>अपार्थिवैरभौमैः। दिव्यैरित्यर्थः। कुसुमैर्ग्रथितां रचिताम्। तस्य नारदस्यातोद्यस्य वाद्यस्य वीणायाः शिरस्यग्रे निवेशिताम्।“चतुर्विधमिदं वाद्यं वादित्रातोद्यनामकम्&quot; इत्यमरः।स्रजं मालां वेगवान्मारुतः। अधिवासे वासनायां स्पृहयेव। स्रजा स्वाङ्ग संस्कर्तुमित्यर्थः।“संस्कारो गन्धमाल्याद्यैर्यः स्यात्तदधिवासनम्&quot; इत्यमरः। अहरत्किल। किलेत्यैतिह्ये॥</p>
<p><strong>भ्रमरैः कुसुमानुसारिभिः परिकीर्णा परिवादिनी मुनेः।</strong><br>
<strong>ददृशे पवनावलेपनं सृजती बाष्पमिवाञ्जनाविलम्॥३५॥</strong></p>
<p>कुसुमानुसारिभिः पुष्पानुयायिभिर्भ्रमरैरलिभिः परिकीर्णाव्याप्ता मुनेर्नारदस्य परिवादिनी वीणा। “वीणा तु वल्लकी। विपञ्ची सा तु तन्त्रीभिः सप्तभिः परिवादिनी&quot; इत्यमरः।पवनस्य वायोरवलेपोऽधिक्षेपस्तज्जमञ्जनेन कज्जलेनाविलं कलुषं बाष्पमश्रु सृजती मुञ्चतीव। ददृशे दृष्टा। भ्रमराणां साञ्जनबाष्पबिन्दुसादृश्यं विवक्षितम्।“वा नपुंसकस्य&quot; इति वर्तमाने “आच्छीनद्योर्नुम्&quot; इति नुम्विकल्पः।</p>
<p><strong>अभिभूय विभूतिमार्तवीं मधुगन्धातिशयेन वीरुधाम्।</strong><br>
<strong>नृपतेरमरस्रगाप सा दयितोरुस्तनकोटिसुस्थितिम् ॥३६॥</strong></p>
<p>सामरस्रग्दिव्यमाला। मधुगन्धयोर्मकरन्दसौरभयोरतिशयेनाधिक्येन। वीरुधां लतानाम्।</p>
<p>&ldquo;लता प्रतानिनी वीरुत्&rdquo; इत्यमरः।ऋतोः प्राप्तामार्तवीमृतुसंबन्धिनींविभूतिं समृद्धिमभिभूय तिरस्कृत्य नृपतेरजस्य दयिताया इन्दुमत्या उर्वोर्विशालयोः स्तनयोर्ये कोटी चूचुकौ तयोः सुस्थितिं गोप्यस्थाने पतितत्वात्प्रशस्तं स्थानमाप प्राप्ता॥</p>
<p><strong>क्षणमात्रसखी सुजातयोः स्तनयोस्तामवलोक्य विह्वला।</strong><br>
<strong>निमिमील नरोत्तमप्रिया हृतचन्द्रा तमसेव कौमुदी॥३७॥</strong></p>
<p>जातयोः सुजन्मनोः। सुन्दरयोरित्यर्थः। स्तनयोः क्षणमात्रं सखीं सखीमिव स्थिताम्। सुजातत्वसाधर्म्यात्स्रजः स्तनसखीत्वमिति भावः।तां स्रजमवलोक्येषद्दृष्ट्वा विह्वला परवशा नरोत्तमप्रियेन्दुमती। तमसा राहुणा ॥“तमस्तु राहुः स्वर्भानुः” इत्यमरः।हृतचन्द्रा कौमुदी चन्द्रिकेव। निमिमील मुमोह। ममारेत्यर्थः।&ldquo;निमीलो दीर्घनिद्राच&rdquo; इति।हलायुधः॥कौमुद्या निमीलनं प्रतिसंहारः।</p>
<p><strong>वपुषा करणोज्झितेन सा निपतन्ती पतिमप्यपातयत्।</strong><br>
<strong>ननु तैलनिषेकबिन्दुना सह दीपार्चिरुपैति मेदिनीम्॥३८॥</strong></p>
<p>करणैरिन्द्रियैरुज्झितेन मुक्तेन।“करणं साधकतमं क्षेत्रगात्रेन्द्रियेष्वपि&quot; इत्यमरः। वपुषा निपतन्ती सेन्दुमती पतिमजमप्यपातयत्पातयति स्म। तथाहि। निषिच्यते निषेकः। तैलस्य निषेकस्तैलनिषेकः। क्षरत्तैलमित्यर्थः। तस्य बिन्दुना सह दीपार्चिर्दीपज्वाला मेदिनीं भुवमुपैति ननूपैत्येव। नन्वत्रावधारणे। “प्रश्नावधारणानुज्ञानुनयामन्त्रणे ननु&quot; इत्यमरः। इन्दुमत्या दीपार्चिरुपमानम्।अजस्य तैलबिन्दुः। तत एव तस्या जीवितसमाप्तिस्तस्य जीवितशेषश्च सूच्यते॥</p>
<p><strong>उभयोरपि पार्श्ववर्तिनां तुमुलेनार्तरवेण वेजिताः।</strong><br>
<strong>विहगाः कमलाकरालयाः समदुःखा इव तत्र चुक्रुशुः॥३९॥</strong></p>
<p>उभयोर्दंपत्योः पार्श्ववर्तिनां परिजनानां तुमुलेन संकुलेनार्तरवेण करुणस्वनेन वेजिता भीताः कमलाकरालयाः सरःस्थिता विहगा हंसादयोऽपि तत्रोपवने समदुःखा इव तत्पार्श्ववर्तिनां समानशोका इव चुक्रुशुः क्रोशन्ति स्म॥</p>
<p><strong>नृपतेर्व्यजनादिभिस्तमो नुनुदे सा तु तथैव संस्थिता।</strong><br>
<strong>प्रतिकारविधानमायुषः सति शेषे हि फलाय कल्पते॥४०॥</strong></p>
<p>नृपतेरजस्य तमोऽज्ञानं व्यजनादिभिः साधनैर्नुनुदेऽपसारितम्। आदिशब्देन जलसेककर्पूरमोदादयो गृह्यन्ते। सात्विन्दुमन्ती तथैव संस्थिता मृता। तथाहि। प्रतिकारविधानं चिकित्सायुषो जीवितकालस्य शेषे सति विद्यमाने। &ldquo;आयुर्जीवितकालो ना&rdquo; इत्यमरः।फलाय सिद्धये कल्पत आरोग्याय भवति। नान्यथा नृपतेरायुःशेषसद्भावात्प्रतीकारस्य साफल्यम्। तस्यास्तु तदभावाद्वैफल्यमित्यर्थः॥</p>
<p><strong>प्रतियोजयितव्यवल्लकीसमवस्थामथ सत्त्वविप्लवात्।</strong><br>
<strong>स निनाय नितान्तवत्सलः परिगृह्योचितमङ्कमङ्गनाम्॥४१॥</strong></p>
<p>अथ सत्त्वस्य चैतन्यस्य विप्लवाद्विनाशाद्धेतोः।“द्रव्यासुव्यवसायेषु सत्त्वम्&quot; इत्यमरः।प्रतियोजयितव्या तन्त्रीभिर्योजनीया। न तु योजिततन्त्रीत्यर्थः। या वल्लकी वीणा। तस्याः समावस्था दशा यस्यास्तामङ्गनां वनितां नितान्तवत्सलोऽतिप्रेमवान्सोऽजः परिगृह्य हस्ताभ्यां गृहीत्वोचितं परिचितमङ्कमुत्सङ्गं निनाय नीतवान्। वल्लकीपक्षे तु सत्त्वं तन्त्रीणामवष्टम्भकः शलाकाविशेषः॥</p>
<p><strong>पतिरङ्कनिषण्णया तया करणापायविभिन्नवर्णया।</strong><br>
<strong>समलक्ष्यत बिभ्रदाविलां मृगलेखामुषसीव चन्द्रमाः॥१२॥</strong></p>
<p>पतिरजोऽङ्कनिषण्णयोत्सङ्गस्थितया करणानामिन्द्रियाणामपायेनापगमेन हेतुना विभिन्नवर्णया विच्छायया तया। उषसि प्रातःकाल आविला मलिनां मृगलेखां लाञ्छनं मृगरेखारूपं बिभ्रद्धारयंश्चन्द्रमा इव। समलक्ष्यतादृश्यत। इत्युपमा॥</p>
<p><strong>विललाप स बाष्पगद्गदं सहजामप्यपहाय धीरताम्।</strong><br>
<strong>अभितप्तमयोऽपि मार्दवं भजते कैव कथा शरीरिषु॥४३॥</strong></p>
<p>सोऽजः सहजां स्वाभाविकीमपि धीरतां धैर्यमपहाय विप्रकीर्य वाष्पेण कण्ठगतेन गद्गदं विशीर्णाक्षरं यथा तथा ध्वनिमात्रानुकारिगद्गद शब्दैर्विललाप परिदेवितवान्।&ldquo;विलापः परिदेवनम्&rdquo; इत्यमरः॥अभितप्तमग्निना संतप्तमयो लोहमचेतनमपि मार्दवं मृदुत्वमवैरत्वं च भजते प्राप्नोति । शरीरिषु देहिषु । अभिसंतप्तेष्विति शेषः । विषये कैव कथा वार्ता । अनुक्तसिद्धमित्यर्थः॥</p>
<p><strong>कुसुमान्यपि गात्रसंगमात्प्रभवन्त्यायुरपोहितुं यदि।</strong><br>
<strong>न भविष्यति हन्त साधनं किमिवान्यत्प्रहरिष्यतो विधेः॥४४ ॥</strong></p>
<p>कुसुमानि पुष्पाण्यपि। अपिशब्दो नितान्तमार्दवद्योतनार्थः। गात्रसंगमाद्देहसंसर्गादा-युरपोहितुमपहर्तुं प्रभवन्ति यदि।हन्त विषादे।हन्त हर्षेऽनुकम्पायां वाक्यारम्भविषादयोः &ldquo;इत्यमरः।प्रहरिष्यतो हन्तुमिच्छतो विधेर्दैवस्यान्यत्कुसुमातिरिक्तं किमिव वस्तु।इवशब्दो वाक्यालंकारे कीदृशमित्यर्थः।साधनं प्रहरणं न भविष्यति न भवेत्। सर्वमपि साधनं भविष्यत्येवेत्यर्थः॥</p>
<p><strong>अथवा मृदु वस्तु हिंसितुं मृदुनैवारभते प्रजान्तकः।</strong><br>
<strong>हिमसेकविपत्तिरत्र मे नलिनी पूर्वनिदर्शनं मता॥४५॥</strong></p>
<p>अथवा पक्षान्तरे प्रजान्तकः कालो मृदु कोमलं वस्तु मृदुनैव वस्तुना हिंसितुं हन्तुमारभत उपक्रमते। अत्रार्थे हिमसेकेन तुषारनिष्यन्देन विपत्तिर्मुत्युर्यस्याः सा तथा नलिनी पद्मिनी मे पूर्वं प्रथमं निदर्शनमुदाहरणं मता द्वितीयं निदर्शनं पुष्पमृत्युरिन्दुमतीति भावः॥</p>
<p><strong>स्रगियं यदि जीवितापहा हृदये किंनिहिता न हन्ति माम्।</strong><br>
<strong>विषमप्यमृतं क्वचिद्भवेदमृतं वा विषमीश्वरेच्छया॥१६॥</strong></p>
<p>इयं स्रग्जीवितमपहन्तीति जीवितापहा यदि । हृदये वक्षसि ॥&ldquo;हृदयं वक्षसि स्वान्ते&rdquo; इत्यमरः। निहिता सती मां किं न हन्ति। ईश्वरेच्छया क्वचित्मदेशे विषमप्यमृतं भवेत्कचिदमृतं वा विषं भवेत्। दैवमेवात्र कारणमित्यर्थः॥</p>
<p><strong>अथवा मम भाग्यविप्लवादशनिः कल्पित एष वेधसा।</strong><br>
<strong>यदनेन तरुर्न पातितः क्षपिता तद्विटपाश्रिता लता॥१७॥</strong></p>
<p>अथवा मम भाग्यस्य विप्लवाद्विपर्ययादेषः। स्रगित्यर्थः।विधेयप्राधान्यात्पुंलिङ्गनिर्देशः।वेधसा विधात्राशनिर्वैद्युतोऽग्निः कल्पितः।“दम्भोलिरशनियोः&rdquo; इत्यमरः। यद्यस्मादनेनाप्यशनिना प्रसिद्धाशनिनेव तरुस्तरुस्थानीयः खयमेव न पातितः। किंतु तस्य तरोविंटपाश्रिता लता वल्ली क्षपिता नाशिता॥</p>
<p><strong>कृतवत्यसि नावधीरणामपराद्धेऽपि यदा चिरं मयि।</strong><br>
<strong>कथमेकपदे निरागसं जनमाभाष्यमिमं न मन्यसे॥१८॥</strong></p>
<p>मयि चिरं भूरिशोऽपराद्धेऽप्यपराधं कृतवत्यपि।राधेः कतरि क्तः।यदा यस्माद्धेतोः-यदेति हेत्वर्थः। “स्वरादौ पठ्यते यदेति हेतौ&quot; इति गणव्याख्यानात्।अवधारणामवज्ञां न कृतवत्यसि नाकार्षीः। तत्कथमेकपदे तत्क्षणे।&ldquo;स्यात्तत्क्षण एकपदम्&rdquo; इति विश्वः।निरागसं नितरामनपराधमिमं जनम्। इममिति स्वात्मनिर्देशः। मामित्यर्थः। आभाष्यं संभाष्यं न मन्यसे न चिन्तयसि॥</p>
<p><strong>ध्रुवमस्मि शठः शुचिस्मिते विदितः कैतववत्सलस्तव।</strong><br>
<strong>परलोकमसंनिवृत्तये यदनापृच्छ्य गतासि मामितः॥१९॥</strong></p>
<p>हे शुचिस्मिते धवलहसिते, शठो गूढविपियकारी कैतवेन कपटेन वत्सलः कैतवस्निग्ध इति ध्रुवं सत्यं तव विदितस्त्वया विज्ञातोऽस्मि।“मतिबुद्धि-&quot; इत्यादिना कर्तरि क्तः। क्तस्य च वर्तमाने&quot; इति कर्तरि षष्ठी।कुतः। यद्यस्मान्मामनापृच्छयानामन्त्र्येतोऽस्माल्लोकात्परलोकमसंनिवृत्तयेऽ-पुनरावृत्तये गतासि॥</p>
<p><strong>दयितां यदि तावदन्वगाद्विनिवृत्तं किमिदं तया विना।</strong><br>
<strong>सहतां हतजीवितं मम प्रबलात्मिकृतेन वेदनाम्॥५०॥</strong></p>
<p>इदं मम हतजीवितं कुत्सितं जीवितं तावदादौ दयितामिन्दुमतीमन्वगादन्वगच्छद्यदि। अन्वगादेव।यद्यत्रावधारणे।पूर्व मूर्छितत्वादिति भावः।तर्हि तया दयितया विना किं किमर्थं विनिवृत्तं प्रयागतम्। प्रत्यागमनंन युक्तमित्यर्थः। अतएवात्मकृतेन स्वदुश्चेष्टितेन निवृत्तिरूपेण प्रबलामधिकां वेदनां दुःखं सहतां क्षमताम्।स्वयंकृतापराधेषु सहिष्णुतैव शरणमिति भावः॥</p>
<p><strong>सुरतश्रमसंभृतो मुखे ध्रियते स्वेदलवोद्गमोऽपि ते।</strong><br>
<strong>अथ चास्तमिता त्वमात्मना धिगिमां देहभृतामसारताम् ॥५१॥</strong></p>
<p>सुरतश्रमेण संभृतो जनितः स्वेदलवोद्गमोऽपि ते तव मुखे ध्रियते वर्तते। अथ च</p>
<p>त्वमात्मना स्वरूपेणास्तं नाशमिता प्राप्ता। अतः कारणाद्देहभृतां प्राणिनामिमां प्रत्यक्षामसारतामस्थिरतां धिक्॥</p>
<p><strong>मनसापि न विप्रियं मया कृतपूर्वं तव किं जहासि माम्।</strong><br>
<strong>ननु शब्दपतिः क्षितेरहं त्वयि मे भावनिबन्धना रतिः॥५२॥</strong></p>
<p>मया मनसापि तव विप्रियं न कृतपूर्वम्। पूर्वं न कृतमित्यर्थः।सुप्सुपेति समासः।किं केन निमित्तेन मां जहासि त्यजसि। नन्वहं क्षितेः शब्द पतिः शब्दत एव पतिः। न त्वर्थत इत्यर्थः। भावनिबन्धनाभिप्रायनिबन्धना स्वभावहेतुका मे रतिः प्रेम तु त्वय्येव। अस्तीति शेषः॥</p>
<p><strong>कुसुमोत्खचितान्वलीभृतश्चलयन्भृङ्गरुचस्तवालकान्।</strong><br>
<strong>करभोरु करोति मारुतस्त्वदुपावर्तनशङ्कि मे मनः॥५३॥</strong></p>
<p>कुसुमैरुत्खचितानुत्कर्षेण रचितान्वलीभृतो भङ्गीयुक्तान्। कुटिलानित्यर्थः। भृङ्गरुचो नीलांस्तवालकांश्चलयन्कम्पयन्मारुतः। हे करभोरु करभसदृशोरु।&ldquo;मणिबन्धादाकनिष्ठं करस्य करभो बहिः&rdquo; इत्यमरः।मे मनस्त्वदुपावर्तनशङ्कि तव पुनरागमने शङ्कावत्करोति। त्वदुज्जीवने शङ्कां कारयतीत्यर्थः॥</p>
<p><strong>तदपोहितुमर्हसि प्रिये प्रतिबोधेन विषादमाशु मे।</strong><br>
<strong>ज्वलितेन गुहागतं तमस्तुहिनाद्रेरिवनक्तमोषधिः॥५४॥</strong></p>
<p>हे प्रिये, तत्तस्मात्कारणादाशु मे विषादं दुःखम्। नक्तं रात्रावोषधिस्तृणज्योतिराख्या लता ज्वलितेन प्रकाशेन तुहिनाद्रेर्हिमाचलस्य गुहागतं तमोऽन्धकारमिव। प्रतिबोधेन ज्ञानेनापोहितुं निरसितुमर्हसि॥</p>
<p><strong>इदमुच्छ्वसितालकं मुखं तव विश्रान्तकथं दुनोति माम्।</strong><br>
<strong>निशि सुप्तमिवैकपङ्कजं विरताभ्यन्तरषट्पदस्वनम्॥५५॥</strong></p>
<p>इदमुच्छ्वसितालकं चलितचूर्णकुन्तलं विश्रान्तकथं निवृत्तसंलापंतव मुखम्। निशि रात्रौ सुप्तं निमीलितं विरतोऽभ्यन्तराणामन्तवर्तिनां षट्पदानां स्वनो यत्र तत्। निःशब्दभृङ्गमित्यर्थः। एकपङ्कजमद्वितीयं पद्ममिव। मां दुनोति परितापयति॥</p>
<p><strong>शशिनं पुनरेति शर्वरी दयिता द्वन्द्वचरं पतत्रिणम्।</strong><br>
<strong>इति तौ विरहान्तरक्षमौ कथमत्यन्तगता न मां दहेः॥५६॥</strong></p>
<p>शर्वरी रात्रिः शशिनं चन्द्रं पुनरेति प्राप्नोति। द्वन्द्वीभूय चरतीति द्वन्द्वचरः। तं पतत्रिणं चक्रवाकं दयिता चक्रवाकी पुनरेति। इति हेतोस्तौ चन्द्रचक्रवाकौ विरहान्तरक्षमौ विरहावधिसहौ। “अन्तरमवकाशावधिपरिधानान्तर्द्धिभेदतादर्थ्ये &quot; इत्यमरः।अत्यन्तगता पुनरावृत्तिरहिता त्वं तु कथं न मां दहेर्न संतापयेः। अपि तु दहेरेवेत्यर्थः॥</p>
<p><strong>नवपल्लवसंस्तरेऽपि ते मृदु दूयेत यदङ्गमर्पितम्।</strong><br>
<strong>तदिदं विषहिष्यते कथं वद वामोरु चिताधिरोहणम्॥५७॥</strong></p>
<p>नवपल्लवसंस्तरे नूतनप्रवालास्तरणेऽप्यर्पितं स्थापितं मृदु ते तव यदङ्गं शरीरं दूयेत परितप्तं भवेत्। वामौ सुन्दरौ ऊरू यस्याः सा हे वामोरु।“वामं स्यात्सुन्दरे सख्ये&quot; इति केशवः। “संहितशफलक्षण-&quot; इत्यादिनोङ्प्रत्ययः।तदिदमङ्गं चितायाः काष्टसंचयस्याधिरोहणं कथं विषहिष्यते वद॥</p>
<p><strong>इयमप्रतिबोधशायिनीं रशना त्वां प्रथमा रहःसखी।</strong><br>
<strong>गतिविभ्रमसादनीरवा न शुचा नानुमृतेव लक्ष्यते॥५८॥</strong></p>
<p>इयं प्रथमाद्या रहःसखी। सुरतसमयेऽप्यनुयानादिति भावः। गतिविभ्रमसादेन नीरवा विलासोपरमेण निःशब्दा रशना मेखलाप्रतिबोधमपुनरुद्बोधं यथा तथा शायिनीम्। मृतामित्यर्थः। त्वामनु त्वया सह।तृतीयार्थ इत्यनुशब्दस्य कर्मप्रवचनीययुक्ते द्वितीया।शुचा शोकेन मृतेव न लक्ष्यत इति न। लक्ष्यत एवेत्यर्थः।संभाव्यनिषेधनिवर्तनाय द्वौ प्रतिषेधौ॥</p>
<p><strong>कलमन्यभृतासु भाषितं कलहंसीषु मदालसं गतम्।</strong><br>
<strong>पृषतीषु विलोलमीक्षितं पवनाधूतलतासु विभ्रमाः॥५९॥</strong><br>
<strong>त्रिदिवोत्सुकयाप्यवेक्ष्य मां निहिताः सत्यममी गुणास्त्वया।</strong><br>
<strong>विरहे तव मे गुरुव्यथं हृदयं न त्ववलम्बितुं क्षमाः॥६॥</strong></p>
<p>त्रिदिवेति।युग्मम्। उभयोरेकान्वयः।अन्यभृतासु कोकिलासु कलं मधुरं भाषितं भाषणम्। कलहंसीषु विशिष्टहंसीषु मदालसं मन्थरं गतंगमनम्। पृषतीषु हरिणीषु विलोलमीक्षितं चञ्चला दृष्टिः। पवनेन वायुनाधूतलतास्वीषकम्पितलतासु विभ्रमा विलासाः।इत्यमी पूर्वोक्ताः कलभाषणादयो गुणाः। एषु कोकिलादिस्थानेष्विति शेषः। त्रिदिवोत्सुकयापीह जीवन्त्येव स्वर्गं प्रति प्रस्थितयापि त्वया मामवेक्ष्य विरहासहं विचार्य सत्यं निहिताः। मत्प्राणधारणोपायतया स्थापिता इयर्थः। तव विरहे गुरुव्यथमतिदुःखं मे हृदयं मनोऽवलम्बितुं स्थापयितुं न क्षमा न शक्ताः। ते तु तत्संगम एव सुखकारिणः। नान्यथा। प्रत्युत प्राणानपहरन्तीति भावः॥</p>
<p><strong>मिथुनं परिकल्पितं त्वया सहकारः फलिनी च नन्विमौ।</strong><br>
<strong>अविधाय विवाहसत्क्रियामनयोर्गम्यत इत्यसांप्रतम्॥६१॥</strong></p>
<p>ननु हे पिये, सहकारश्चूतविशेषःफलिनी प्रियंगुलता चेमौ त्वया मिथुनं परिकल्पितं मिथुनत्वेनाभ्यमानि। अनयोः फलिनीसहकारयोर्विवाहसक्रियां विवाहमङ्गलमविधायाकृत्वा गम्यत इत्यसांप्रतमयुक्तम्। मातृहीनानां न किंचित्सुखमस्तीति भावः॥</p>
<p><strong>कुसुमं कृतदोहदस्त्वया यदशोकोऽयमुदीरयिष्यति।</strong><br>
<strong>अलकाभरणं कथं नु तत्तव नेष्यामि निवापमाल्यताम्॥६२॥</strong></p>
<p>वृक्षादिपोषकं दोहदम्। त्वया कृतं दोहदं पादताडनरूपं यस्य सोऽयमशोको यत्कुसुममुदीरयिष्यति प्रसविष्यते। तवालकानामाभरणमाभरणभूतं तत्कुसुमं कथं नु केन प्रकारेण निवापमाल्यतां दाहाञ्जलेरर्घ्यतां नेष्यामि। &ldquo;निवापः पितृदानं स्यात्&rdquo; इत्यमरः॥</p>
<p><strong>स्मरतेव सशब्दनूपुरं चरणानुग्रहमन्यदुर्लभम्।</strong><br>
<strong>अमुना कुसुमाश्रुवर्षिणा त्वमशोकेन सुगात्रि शोच्यसे॥६३॥</strong></p>
<p>अन्यदुर्लभम्। किंतु स्मर्तव्यमेवेत्यर्थः। सशब्दं ध्वनियुक्तं नूपुरं मञ्जीरं यस्य तं चरणेनानुग्रहं पादेन ताडनरूपं स्मरतेव चिन्तयतेव कुसुमान्येवाश्रूणि तर्षिणामुना पुरोवर्तिनाशोकेन। हे सुगात्रि। &ldquo;अङ्गगात्रकण्ठेभ्यश्च&rdquo; इति वक्तव्याङीप्।त्वं शोच्यसे॥</p>
<p><strong>तव निःश्वसितानुकारिभिर्बकुलैरर्धचितां समं मया।</strong><br>
<strong>असमाप्य विलासमेखलां किमिदं किंनरकण्ठि सुप्यते॥६४॥</strong></p>
<p>तव निःश्वसितानुकारिभिर्बकुलैर्वकुलकुसुमैर्मया समं सार्धमर्धचितामधु यथा तथा रचितां विलासमेखलामसमाप्यापूरयित्वा। किंनरस्य देवयोनिविशेषस्य कण्ठ इव कण्ठो यस्यास्तत्संबुद्धिर्हे किंनरकण्ठि।&ldquo;अङ्गगात्रकण्ठेभ्यश्च&rdquo; इति ङीप्।किमिदं सुप्यते निद्रा क्रियते। “वचिस्वपि-&quot; इत्यादिना संप्रसारणम्।अनुचितमिदं स्वपनमित्यर्थः॥</p>
<p><strong>समदुःखसुखः सखीजनः प्रतिपच्चन्द्रनिभोऽयमात्मजः।</strong><br>
<strong>अहमेकरसस्तथापि ते व्यवसायः प्रतिपत्तिनिष्ठुरः॥६५॥</strong></p>
<p>सखीजनः समदुःखमसुखः। त्वद्दुःखेन दुःखी त्वत्सुखेन सुखीत्यर्थः। अयमात्मजो बालः प्रतिपचन्द्रनिभः। दर्शनीयो वर्धिष्णुश्चेत्यर्थः। प्रतिपच्छब्देन द्वितीया लक्ष्यते प्रतिपदि चन्द्रस्यादर्शनात्। अहमेकरसोऽभिन्नरागः।“शृङ्गारादौ विषे वीर्ये गुणे रागे द्रवे रसः इत्यमरः।तथापि। जीवितसामग्रीसत्त्वेऽपीत्यर्थः। ते तव व्यवसायोऽस्मत्परित्यागरूपो व्यापारः प्रतिपत्त्या निश्चयेन निष्ठुरः क्रूरः।“प्रतिपत्तिः पदमाप्तौ प्रकृतौ गौरवेऽपि च। प्रागल्भ्ये च प्रवोधे च&quot; इति विश्वः।स्मर्तुं न शक्यः किमुताधिकर्तुमिति भावः॥</p>
<p><strong>धृतिरस्तमिता रतिश्च्युता विरतं गेयमृतुर्निरुत्सवः।</strong><br>
<strong>गतमाभरणप्रयोजनं परिशून्यं शयनीयमद्य मे॥६६॥</strong></p>
<p>अद्य मे धृतिधैर्यं प्रतीतिर्वास्तं नाशमिता। रतिः क्रीडा च्युता गता। गेयं गानं विरतम्। ऋतुर्वसन्तादिनिरुत्सवः। आभरणानां प्रयोजनं गतमपगतम्। शेतेऽस्मिन्निति शयनीयं तल्पम्। “कृत्यल्युटो बहुलम्&quot; इत्यधिकरणार्थेऽनीयर्प्रत्ययः।परिशून्यम्। त्वां विना सर्वमपि निष्फलमिति भावः॥</p>
<p><strong>गृहिणी सचिवः सखी मिथः प्रियशिष्या ललिते कलाविधौ।</strong><br>
<strong>करुणाविमुखेन मृत्युना हरता त्वां वद किं न मे हृतम्॥६७॥</strong></p>
<p>त्वमेव गृहिणी दाराः। अनेन सर्वं कुटुम्बं त्वदाश्रयमिति भावः। सचिवो बुद्धिसहायो मन्त्री। सर्वो हितोपदेशस्त्वदायत्त इत्यनेनोच्यते। मिथो रहसि सखी नर्मसचिवः। सर्वोपभोगस्त्वदाश्रय इत्यमुना प्रकटितम्। ललिते मनोहरे कलाविधौ वादित्रादिचतुःषष्टिकलाप्रयोगे प्रियशिष्या। प्रियत्वं प्राज्ञत्वादिसभिसंधिः सर्वानन्दोऽनेन त्वन्निबन्धन इत्युद्धाटितम्। अतस्त्वां समष्टिरूपां हरतातएव करुणाविमुखेन कृपाशून्येन मृत्युना मे मत्संबन्धि किं वस्तु न हृतं वद। सर्वमपि हृतमित्यर्थः॥</p>
<p><strong>मदिराक्षि मदाननार्षितं मधु पीत्वा रसवत्कथं नु मे ।</strong><br>
<strong>अनुपास्यसि बाष्पदूषितं परलोकोपनतं जलाञ्जलिम् ॥ ६८॥</strong></p>
<p>माद्यत्यनयेति मदिरा लोकप्रसिद्धा। तथापि “नार्यो मदिरलोचनाः&quot; इत्यादिप्रयोग-दर्शनान्माद्यत्याभ्यामिति मदिरे अक्षिणी यस्यास्तत्संबुद्धिर्हेमदिराक्षि। मदाननेनार्पितं रसवत्स्वादुतरं मधु मद्यं पीत्वा बाष्पषितमश्रुतप्तं परलोकोपनतं परलोकप्राप्तं मे जलाञ्जलिं तिलोदकाञ्जलिं कथं न्वन्वनन्तरं पास्यसि। तदनन्तमिदमनहमित्यर्थः। यथाह भट्टमल्लः-&ldquo;अनुपानं हिमजलं यवगोधूमनिमिते। दनि मद्य विपे द्राक्षे पिष्टे मिष्टमयेऽपि च&rdquo; इति। तच्चैहैव युज्यते । इदं तूष्णं लोकान्तरोपयोगि चेत्यायुर्वेद विरोधात्कथमनुपास्यसीति भावः॥</p>
<p><strong>विभवेऽपि सति त्वया विना सुखमेतावदजस्य गण्यताम्।</strong><br>
<strong>अहृतस्य विलोभनान्तरैर्मम सर्वे विषयास्त्वदाश्रयाः॥६९॥</strong></p>
<p>विभव ऐश्वर्ये सत्यपि खया विनाजस्यैतावदेव सुखं गण्यताम्। यावत्त्वया मह भुक्तं ततोऽन्यन्न किंचिद्भविष्यतीयर्थः। कुतः। विलोभनान्तरविषयान्तरैरहतस्यानाकृष्टस्य मम सर्वे विषया भोगादयस्त्वदाश्रयास्त्वदधीनाः। त्वां विना मे न किंचिद्रोचत इत्यर्थः॥</p>
<p><strong>विलपन्निति कोसलाधिपः करुणार्थग्रथितं प्रियां प्रति।</strong><br>
<strong>अकरोत्पृथिवीरुहानपि उतशाखारसवाष्पदूषितान्॥७०॥</strong></p>
<p>कोसलाधिपोऽज इति करुणः शोकरसः स एवार्थस्तेन ग्रथितं संबद्धं यथा तथा प्रियां प्रतीन्दुमतीमुद्दिश्य विलपन्पृथिवीरुहान्क्षानपि स्रुताः शाखारसा मकरन्दा एव बाष्पास्तै-दूश्हितानकरोत्। अचेतनानप्यरोदयदित्यर्थः ॥</p>
<p><strong>अथ तस्य कथंचिदङ्कतः स्वजनस्तामपनीय सुन्दरीम्।</strong><br>
<strong>विससर्ज तदन्त्यमण्डनामनलायागुरुचन्दनैधसे॥७१॥</strong></p>
<p>अथ स्वजनो बन्धुवर्गस्तस्याजस्याङ्कत उत्सङ्गात्कथंचिदपनीय। तदिव्यकुसुममेवान्त्यं मण्डनमलंकारो यस्यास्ताम्। तां सुन्दरीमगुरूणि चन्दनान्येधांसीन्धनानि यस्य तस्मा अनलायाग्नये विससर्ज विसृष्टवान्।&ldquo;क्रियाग्रहणमपि कर्तव्यम्” इति क्रियामात्रप्रयोगे संप्रदानत्वाच्चतुर्थी॥</p>
<p><strong>प्रमदामनु संस्थितः शुचा नृपतिः सन्निति वाच्यदर्शनात्।</strong><br>
<strong>न चकार शरीरमग्निसात्सह देव्या न तु जीविताशया॥७२॥</strong></p>
<p>नृपतिरजः सपि विद्वानपि शुचा शोकेन प्रमदामनु प्रमदया सह संस्थितो मृत इति वाच्यदर्शनाभिन्दादर्शनाद्देव्येन्दुमत्या सह शरीरमग्निसादग्न्यधीनं न चकार।&ldquo;तदधीनवचने&rdquo; इति सातिप्रत्ययः।जीविताशया प्राणेच्छया तु नेति॥</p>
<p><strong>अथ तेन दशाहतः परे गुणशेषामुपदिश्य भामिनीम्।</strong><br>
<strong>विदुषा विधयो महर्द्धयः पुर एवोपवने समापिताः॥७३॥</strong></p>
<p>अथ विदुषा शास्त्रज्ञेन तेनाजेन। गुणा एव शेषा रूपादयो यस्यास्तां गुणशेषां भामिनीमिन्दुमतीमुपदिश्योद्दिश्य। दशानामह्नां समाहारो दशाहः।&lsquo;तद्धितार्थ-&rdquo; इत्यादिना समासः। समाहारस्यैकत्वादेकवचनम्। “राजाहःसखिभ्यष्टच्” इति टच्। “रात्राह्नाहाः पुंसि” इति पुंवत्। ततस्तसिल्।तस्माद्दशाहतः पर ऊर्ध्वं कर्तव्या महर्द्धयो महासमृद्धयो विधयः क्रियाः पुरः पुर्या उपवन उद्यान एव समापिताः संपूर्णमनुष्ठिताः।दशाहतः इत्यत्र “विप्रः शुध्येद्दशाहेन द्वादशाहेन भूमिपः&quot; इति मनुवचनविरोधो नाशङ्कनीयः। तस्य निर्गुणक्षत्रियविषयत्वात्। गुणवत्क्षत्रियस्य तु दशाहेन शुद्धिमाह पराशरः- &ldquo;क्षत्रियस्तु दशाहेन स्वधर्मनिरतः शुचिः&rdquo; इति।सूच्यतेऽस्यापि गुणवत्त्वं विदुषेत्यनेन॥</p>
<p><strong>स विवेश पुरीं तया विना क्षणदापायशशाङ्कदर्शनः।</strong><br>
<strong>परिवाहमिवावलोकयन्स्वशुचः पौरवधूमुखाश्रुषु॥७४॥</strong></p>
<p>तयेन्दुमत्या विना। क्षणदाया रात्रेरपायेऽपगमे यः शशाङ्कश्चन्द्रः स इव दृश्यत इति क्षणदापायशशाङ्कदर्शनः। प्रातःकालिकचन्द्र इव दृश्यमान इत्यर्थः।दृश्यत इति कर्मार्थे ल्युट्।सोऽजः पौरवधूमुखाश्रुषु स्वशुचः स्वशोकस्य परिवाहं जलोच्छ्वासमिवावलोकयन्।“जलोच्छ्वासाः परीवाहाः&quot; इत्यमरः।स्वदुःखपूरातिशयमिव पश्यन्पुरीं विवेश।वधूग्रहणात्तस्यामिन्दुमत्यां सख्याभिमानादजसमानदुःखसूचकपरीवाहोक्तिर्निर्वहति॥</p>
<p><strong>अथ तं सवनाय दीक्षितः प्रणिधानाद्गुरुरांश्रमस्थितः।</strong><br>
<strong>अभिषङ्गजडं विजज्ञिवानिति शिष्येण किलान्वबोधयत्॥७५॥</strong></p>
<p>अथ सवनाय यागाय दीक्षितो गुरुर्वसिष्ठ आश्रमे स्वकीयाश्रमे स्थितः सन्। तमजमभिषङ्गजडं दुःखमोहितं प्रणिधानाच्चित्तैकाग्रयाद्विजज्ञिवाञ्ज्ञातवान्।&ldquo;क्वसुश्च&rdquo; इति क्वसुप्रत्ययः।इति वक्ष्यमाणप्रकारेण शिष्येणान्वबोधयत्किल।बुधेर्ण्यन्ताण्णिचि लङ्। वसिष्ठशिष्य आह&ndash;</p>
<p><strong>असमाप्तविधिर्यतो मुनिस्तव विद्वानपि तापकारणम्।<br>
न भवन्तमुपस्थितः स्वयं प्रकृतौ स्थापयितुं पेथश्च्युतम्॥७६॥</strong></p>
<p>यतो हेतोर्मुनिरसमाप्तविधिरसमाप्तक्रतुस्ततस्तव तापकारणं दुःखहेतुं कलत्रनाशरूपं विद्वाञ्जानन्नपि।“विदेः शतुर्वसुः” इति वस्वादेशः। &ldquo;न लोक-&rdquo; इत्यादिना षष्ठीप्रतिषेधः।पथश्च्युतं स्वभावाद्भ्रष्टं भवन्तं प्रकृतौ स्वभावे स्थापयितुम्। समाश्वासयितुमित्यर्थः। स्वयं नोपस्थितो नागतः॥</p>
<p><strong>मयि तस्य सुवृत्त वर्तते लघुसंदेशपदा सरस्वती।</strong><br>
<strong>शृणु विश्रुतसत्त्वसार तां हृदि चैनामुपधातुमर्हसि॥७७॥</strong></p>
<p>हे सुवृत्त सदाचार, संदिश्यत इति संदेशः संदेष्टव्यार्थः। तस्य पदानि वाचकानि लघूनि संक्षिप्तानि संदेशपदानि यस्यां सा लघुसंदेशपदा तस्य मुनेः सरस्वती वाङ्मयि वर्तते। हे विश्रुतसत्त्वसार प्रख्यातधैर्यातिशय, तां सरस्वतीं शृणु। एनां वाचं हृद्युपधातुं धर्तुं चार्हसि॥</p>
<p>वक्ष्यमाणार्यानुगुणं मुनेः सर्वज्ञत्वं तावदाह—</p>
<p><strong>पुरुषस्य पदेष्वजन्मनः समतीतं च भवच्च भावि च।</strong><br>
<strong>स हि निष्प्रतिघेन चक्षुषा त्रितयं ज्ञानमयेन पश्यति॥७८॥</strong></p>
<p>अजन्मनः पुरुषस्य पुराणपुरुषस्य भगवतस्त्रिविक्रमस्य पदेषु विक्रमेषु। त्रिभुवनेष्वपीत्यर्थः। समतीतं भूतं च भवद्वर्तमानं च भावि भविष्यच्चेति त्रितयं स मुनिर्निष्पतिघेनाप्रतिवन्धेन ज्ञानमयेन चक्षुषा ज्ञानदृष्टया पश्यति हि। अतस्तदुक्तिषु न संशयितव्यमित्यर्थः॥</p>
<p><strong>चरतः किल दुश्चरं तपस्तृणबिन्दोः परिशङ्कितः पुरा।</strong><br>
<strong>प्रजिघाय समाधिभेदिनीं हरिरस्मै हरिणीं सुराङ्गनाम्॥७९॥</strong></p>
<p>पुरा किल दुश्चरं तीव्रं तपश्चरतस्तृणबिन्दोस्तृणबिन्दुनामकाकस्माच्चिदृषेः परिशङ्कितो भीतः।कर्तरि क्तः।“भीत्रार्थानां भयहेतुः&quot; इत्यपादानात्पञ्चमी।हरिरिन्द्रः समाधिभेदिनीं तपोविघातिनीं हरिणीं नाम मुराङ्गनामस्मै तृणबिन्दवे प्रजिघाय प्रेरितवान्॥</p>
<p><strong>संतपःप्रतिबन्धमन्युना प्रमुखाविष्कृतचारुविभ्रमाम्।</strong><br>
<strong>अशपद्भव मानुषीति तां शमवेलाप्रलयोर्मिणा भुवि॥८०॥</strong></p>
<p>स मुनिः। शमः शान्तिरेव वेला मर्यादा। यस्याः प्रलयोर्मिणा प्रलयकालतरंगेण। शमविघातकेनेत्यर्थः।&ldquo;अब्ध्यम्बुविकृतौ वेला कालमर्यादयोरपि&rdquo; इत्यमरः।तपसः प्रतिबन्धेन विघ्नेन यो मन्युः क्रोधस्तेन हेतुना। प्रमुखेऽग्र आविष्कृतचारुविभ्रमां प्रकाशितमनोहरविलासां तां हरिणीं भुवि भूलोके मानुषी मनुष्यस्त्री भवेत्यशपच्छशाप॥</p>
<p><strong>भगवन्परवानयं जनः प्रतिकूलाचरितं क्षमस्व मे।</strong><br>
<strong>इति चोपनतां क्षितिस्पृशं कृतवाना सुरपुष्पदर्शनात्॥८१॥</strong></p>
<p>हे भगवन्महर्षे, अयं जनः। परोऽस्यास्तीति स्वामित्वेन परवान्पराधीनः। अयमित्यात्मनिर्देशः। अहं पराधीनेत्यर्थः। मे मम प्रतिकूलाचरितमपराधं क्षमस्वेत्यनेन प्रकारेणोपनतां शरणागतां च हरिणीमा सुरपुष्पदर्शनात्सुरपुष्पदर्शनपर्यन्तम्। क्षितिं स्पृशतीति क्षितिस्पृक्तां क्षितिस्पृशं मानुषीं कृतवानकरोत्। दिव्यपुष्पदर्शनं शापावधिरित्यनुगृहीतवानित्यर्थः॥</p>
<p><strong>क्रथकैशिकवंशसंभवा तव भूत्वा महिषी चिराय सा।</strong><br>
<strong>उपलब्धवती दिवश्च्युतं विवशा शापनिवृत्तिकारणम् ॥८२॥</strong></p>
<p>क्रथकैशिकानां राज्ञां वंशे संभवो यस्याः सा हरिणी तव महिष्यभिषिक्ता स्त्री।“कृताभिषेका महिषी&quot; इत्यमरः। भूत्वा चिराय दिवः स्वर्गाच्युतं पतितं शापनिवृत्तिकारणं सुरपुष्परूपमुपलब्धवती विवशाअभूदिति शेषः। मृतेत्यर्थः॥</p>
<p><strong>तदलं तदपायचिन्तया विपदुत्पत्तिमतामुपस्थिता।</strong><br>
<strong>वसुधेयमवेक्ष्यतां त्वया वसुमत्या हि नृपाः कलत्रिणः॥८३॥</strong></p>
<p>तत्तस्मात्तस्या अपायचिन्तयालम्। तस्या मरणं न चिन्त्यमित्यर्थः। निषेधक्रियां प्रति करणत्वाच्चिन्तयेति तृतीया॥ कुतो न चिन्त्यमत आह - उत्पत्तिमतां जन्मवतां</p>
<p>विपद्विपत्तिरुपस्थिता सिद्धा। जातस्य हि ध्रुवो मृत्युरित्यर्थः।तथापि कलत्ररहितस्य किं जीवितेन। तत्राह&ndash;त्वयेयं वसुधा भूमिरवेक्ष्यतां पाल्यताम्। हि यस्मान्नृपा वसुमत्या पृथिव्या कलत्रिणः कलत्रवन्तः। अतो न शोचितव्यमित्यर्थः॥</p>
<p><strong>उदये मदवाच्यमुज्झता श्रुतमाविष्कृतमात्मवत्त्वया।</strong><br>
<strong>मनसस्तदुपस्थिते ज्वरे पुनरक्लीबतया प्रकाश्यताम्॥८४॥</strong></p>
<p>उदयेऽभ्युदये सति मदेन यद्वाच्यं निन्दादुःखं तदुज्झता परिहरता सत्यपि मदहेतावमाद्यता त्वया यदात्मवदध्यात्मप्रचुरं श्रुतं शास्त्रम्। तज्जनितं ज्ञानमिति यावत्। आविष्कृतं प्रकाशितम्। तच्छ्रुतं मनसो ज्वरे संताप उपस्थिते प्राप्तेऽक्लीबतया धैर्येण लिङ्गेन पुनः प्रकाश्यताम्। विदुषा सर्वास्ववस्थास्वपि धीरेण भवितव्यमित्यर्थः॥</p>
<p>इतोऽपि न रोदितव्यमित्याह—</p>
<p><strong>रुदता कुत एव सा पुनर्भवता नानुमृतापि लभ्यते।</strong><br>
<strong>परलोकजुषां स्वकर्मभिर्गतयो भिन्नपथा हि देहिनाम्॥८५॥</strong></p>
<p>रुदता भवता सा कुत एव लभ्यते। न लभ्यत एव।अनुम्रियत इत्यनुमृत्।क्विप्।तेनानुमृतानुमृतवतापि भवता पुनर्न लभ्यते। कथं न लभ्यत इत्याह- परलोकजुषां लोकान्तरभाजां देहिनाम्। गम्यन्त इति गतयो गम्यस्थानानि स्वकर्मभिः पूर्वाचरितपुण्यपापैर्भिन्नपथाः पृथक्कृतमार्गा हि।परत्रापि स्वस्वधर्मानुरूपफलभोगाय भिन्नदेहगमनान्न मृतेनापि लभ्यत इत्यर्थः॥</p>
<p><strong>अपशोकमनाः कुटुम्बिनीमनुगृह्णीष्व निवापदत्तिभिः।</strong><br>
<strong>स्वजनाश्रु किलातिसंततं दहति प्रेतमिति प्रचक्षते॥८६॥</strong></p>
<p>किंत्वपशोकमना निर्दुःखचित्तः सन्कुटुम्बिनीं पत्नीं निवापदत्तिभिः पिण्डोदकादिदानैरनुगृण्हीष्व। तर्पयेत्यर्थः। अन्यथा दोषमाह—अतिसंततमविच्छिन्नं स्वजनानां बन्धूनाम्। &lsquo;बन्धुस्वस्वजनाः समाः&rsquo; इत्यमरः।अश्रु कर्तृ प्रेतं मृतं दहतीति प्रचक्षते मन्वादयः किल। अत्र याज्ञवल्क्यः— &ldquo;श्लेष्माश्रु बन्धुभिर्मुक्तं प्रेतो भुङ्क्ते यतोऽवशः। अतो न रोदितव्यं हि क्रियाः कार्याः स्वशक्तितः&rdquo; इति॥</p>
<p><strong>मरणं प्रकृतिः शरीरिणां विकृतिर्जीवितमुच्यते बुधैः।</strong><br>
<strong>क्षणमप्यवतिष्ठते श्वसन्यदि जन्तुर्ननु लाभवानसौ॥८७॥</strong></p>
<p>शरीरिणां मरणं प्रकृतिः स्वभावः। ध्रुवमित्यर्थः। जीवितं विकृतिर्यादृच्छिकं बुधैरुच्यते। एवं स्थिते जन्तुः प्राणी क्षणमपि।अत्यन्तसंयोगे द्वितीया।श्वसञ्जीवन्नवतिष्ठते यद्यसौ क्षणजीवी लाभवान्ननु। जीवने यथालाभं संतोष्टव्यम्। अलभ्यलाभात्। मरणे तु न शोचितव्यम्। अस्य स्वाभाव्यादिति भावः॥</p>
<p><strong>अवगच्छति मूढचेतनः प्रियनाशं हृदि शल्यमर्पितम्।</strong><br>
<strong>स्थिरधीस्तु तदेव मन्यते कुशलद्वारतया समुद्धृतम्॥८८॥</strong></p>
<p>मूढचेतनो भ्रान्तबुद्धिः प्रियनाशमिष्टनाशं हृद्यर्पितं निखातं शल्यंशङ्कुमवगच्छति मन्यते। स्थिरधीर्विद्वांस्तु तदेव शल्यं समुद्धृतमुत्खातं मन्यते। प्रियनाशे सतीति शेषः।</p>
<p>कुतः। कुशलद्वारतया। प्रियनाशस्य मोक्षोपायतयेत्यर्थः। विषयलाभाविनाशयोर्यथाक्रमं हिताहितसाधनत्वाभिमानः पामराणाम्। विपरीतं तु विपश्चितामिति भावः॥</p>
<p><strong>स्वशरीरशरीरिणावपि श्रुतसंयोगविपर्ययौ यदा।</strong><br>
<strong>विरहः किमिवानुतापयेद्वद बाह्यैर्विषयैर्विपश्चितम्॥८९॥</strong></p>
<p>स्वस्थ शरीरशरीरिणौ देहात्मानावपि यदा यतः श्रुतौ श्रुत्यवगतौ संयोगविपर्ययौ संयोगवियोगौ ययोस्तौ तथोक्तौ। तदा बाह्यैर्विषयैः पुत्रमित्रकलत्रादिभिर्विरहो विपश्चितं विद्वांसं किमिवानुतापयेत्त्वं वद। न किंचिदित्यर्थः। अथवास्वशब्दस्य शरीरेणैव संबन्धः॥</p>
<p><strong>न पृथग्जनवच्छुचो वशं वशिनामुत्तम गन्तुमर्हसि।</strong><br>
<strong>द्रुमसानुमतां किमन्तरं यदि वायौ द्वितयेऽपि ते चलाः॥९०॥</strong></p>
<p>हे वशिनामुत्तम जितेन्द्रियवर्य, पृथग्जनवत्पामरजनवच्छुचः शोकस्य वशं गन्तुं नार्हसि। तथाहि। द्रुमसानुमतां तरुशिखरिणां किमन्तरं को विशेषः। वायौ सति द्वितयेऽपि द्विप्रकारा अपि। “प्रथमचरम-&quot; इत्यादिना जसि विभाषया सर्वनामसंज्ञा।ते द्रुमसानुमन्तश्चलाश्चञ्चला यदि। सानुमतामपि चलने दुमवत्तेषामप्यचलसंज्ञा न स्यादित्यर्थः॥</p>
<p><strong>स तथेति विनेतुरुदारमतेः प्रतिगृह्य वचो विससर्ज मुनिम्।</strong><br>
<strong>तदलब्धपदं हृदि शोकघने प्रतियातमिवान्तिकमस्य गुरोः॥९१॥</strong></p>
<p>सोऽज उदारमतेर्विनेतुर्गुरोर्वसिष्ठस्य वचस्तच्छिष्यमुखेरितं तथेति प्रतिगृह्याङ्गीकृत्य मुनिं वसिष्ठशिष्यं विससर्ज प्रेषयामास। किंतु तद्वचः शोकघने दुःखसान्द्रेऽस्याजस्य हृद्यलब्धपदमप्राप्तावकाशं सद्गुरोर्वशिष्ठस्यान्तिकं प्रतियातमिव प्रतिनिवृत्तं किमु। इत्युत्प्रेक्षा। तोटकवृत्तमेतत्—&lsquo;इह तोटकमम्बुधिसैः प्रथितम्&rsquo; इति तल्लक्षणम्॥</p>
<p><strong>तेनाष्टौ परिगमिताः समाः कथंचिद्बालत्वादवितथसूनृतेन सूनोः।</strong><br>
<strong>सादृश्यप्रतिकृतिदर्शनैः प्रियायाः स्वप्नेषु क्षणिकसमागमोत्सवैश्च॥</strong></p>
<p>अवितथं यथार्थे सूनृतं प्रियवचनं यस्य तेनाजेन। सूनोः पुत्रस्य बालत्वात्। राज्याक्षमत्वादित्यर्थः। प्रियाया इन्दुमत्याः सादृश्यं वस्त्वन्तरगतमाकारसाम्यम्।प्रतिकृतिश्चित्रम्। तयोर्दर्शनैः स्वप्नेषु क्षणिकाः क्षणभङ्गुरा ये समागमोत्सवास्तैश्च। कथंचित्कृच्छ्रेण। अष्टौ समा वत्सराः। &lsquo;संवत्सरो वत्सरोऽब्दो हायनोऽस्त्री शरत्समाः&rsquo; इत्यमरः। परिगमिता अतिवाहिताः। उक्तं च— &lsquo;वियोगावस्थासु प्रियजनसदृक्षानुभवनं ततश्चित्रं कर्म स्वपनसमये दर्शनमपि। तदङ्गस्पृष्टानामुपगतवतां स्पर्शनमपि प्रतीकारः कामव्यथितमनसां कोऽपि कथितः&rsquo; इति। प्रकृते सादृश्यादित्रितयाभिधानं तदङ्गस्पृष्टपदार्थस्पृष्टेरप्युपलक्षणम्। प्रर्होषणीवृत्तमेतत्॥</p>
<p><strong>तस्य प्रसह्य हृदयं किल शोकशङ्कुः</strong><br>
<strong>प्लक्षप्ररोह इव सौघतलं बिभेद।</strong><br>
<strong>प्राणान्तहेतुमपि तं भिषजामसाध्यं</strong><br>
<strong>लाभं प्रियानुगमने त्वरया स मेने॥ ९३ ॥</strong></p>
<p>शोक एव शङ्कुः कीलः। &lsquo;शङ्कुः कीले शिवेऽस्त्रे च&rsquo; इति विश्वः। तस्याजस्य हृदयम्। प्लक्षप्ररोहः सौधतलमिव। प्रसह्य बलात्किल बिभेद। सोऽजः प्राणान्तहेतुं मरणकारणमपि भिषजामसाध्यमप्रतिसमाधेयं तं शोकशङ्कुं रोगपर्यवसितं प्रियाया अनुगमने त्वरयोत्कण्ठयालाभं मेने। तद्विरहस्यातिदुःसहत्वात्तत्प्राप्तिकारणं मरणमेव वरमित्यमन्यतेत्यर्थः॥</p>
<p><strong>सम्यग्विनीतमथ वर्महरं कुमार-</strong><br>
<strong>मादिश्य रक्षणविधौ विधिवत्प्रजानाम्।</strong><br>
<strong>रोगोपसृष्टतनुदुर्वसतिं मुमुक्षुः</strong><br>
<strong>प्रायोपवेशनमतिर्नृपतिर्बभूव॥९४॥</strong></p>
<p>अथ नृपतिरजः सम्यग्विनीतं निसर्गसंस्काराभ्यां विनयवन्तं वर्म हरतीति वर्महरः कवचधारणार्हवयस्कः। ‘वयसि च&rsquo; इत्यच्प्रत्ययः। तं कुमारं दशरथं प्रजानां रक्षणविधौ राज्ये विधिवद्विध्यर्हम्। यथाशास्त्रमित्यर्थः। &lsquo;तदर्हम्&rsquo; इति वतिप्रत्ययः। आदिश्य नियुज्य रोगेणोपसृष्टाया व्याप्तायास्तनोः शरीरस्य दुर्वसतिं दुःखावस्थितिं मुमुक्षुर्जिहासुः सन्। प्रायोपवेशनेऽनशनावस्थाने मतिर्यस्य स बभूव। &lsquo;प्रायश्चानशने मृत्यौ तुल्यबाहुल्ययोरपि&rsquo; इति विश्वः। अत्र पुराणवचनम् — &lsquo;समासक्तो भवेद्यस्तु पातकैर्महदादिभिः। दुश्चिकित्स्यैर्महारोगैः पीडितो वा भवेत्तु यः। स्वयं देहविनाशस्य काले प्राप्ते महामतिः। आब्रह्माणं वा स्वर्गादिमहाफलजिगीषया॥ प्रविशेज्ज्वलनं दीप्तं कुर्यादनशनं तथा। एतेषामधिकारोऽस्ति नान्येषां सर्वजन्तुषु॥ नराणामथ नारीणां सर्ववर्णेषु सर्वदा॥&rsquo; इति। अनयोर्वसन्ततिलकाच्छन्दः। तल्लक्षणम् — &lsquo;उक्ता वसन्ततिलका तभजा जगौ गः&rsquo; इति ॥</p>
<p><strong>तीर्थे तोयव्यतिकरभवे जह्नुकन्यासरय्वो</strong><br>
<strong>र्देहत्यासागादमरगणना लेख्यमासाद्य सद्यः।</strong><br>
<strong>पूर्वाकाराधिकतररुचा संगतः कान्तयासौ</strong><br>
<strong>लीलागारेष्वरमत पुनर्नन्दनाभ्यन्तरेषु॥९५॥</strong></p>
<p>असावजो जह्नुकन्यासरय्वोस्तोयानां जलानां व्यतिकरेण संभेदेन भवे तीर्थे गङ्गासरयूसंगमे देहत्यागात्सद्य एवामरगणनायां लेख्यं लेखनम्। &lsquo;तयोरेव कृत्यक्तखलर्थाः&rsquo; इति भावार्थे ण्यत्प्रत्ययः। आसाद्य प्राप्य। पूर्वस्मादाकारादधिकतरा रुग्यस्यास्तया कान्तया रमण्या संगतः सन्। नन्दनस्येन्द्रोद्यानस्याभ्यन्तरेष्वन्तर्वर्तिषु लीलागारेषु क्रीडाभवनेषु पुनररमत। &lsquo;यथाकथंचित्तीर्थेऽस्मिन्देहत्यागं करोति यः। तस्यात्मघातदोषो न प्राप्नुयादीप्सितान्यपि॥&rsquo; इति स्कान्दे। मन्दाक्रान्ताछन्दः। तल्लक्षणम्—&lsquo;मन्दाक्रान्ता जलधिषडगैर्म्भौ नतौ ताद्गुरू चेत्&rsquo; इति॥</p>
<p>इति महामहोपाध्यायकोलाचलमल्लिनाथसूरिविरचितया संजीविनीसमाख्यया<br>
व्याख्यया समेतो महाकविश्रीकालिदासकृतौ रघुवंशे महाकाव्ये<br>
अजविलापो नामाष्टमः सर्गः।</p>
<p><strong>नवमः सर्गः।</strong></p>
<p>एकलोचनमेकार्धे सार्धलोचनमन्यतः।<br>
नीलार्धं नीलकण्ठार्धे महः किमपि मन्महे॥</p>
<p><strong>पितुरनन्तरमुत्तरकोसलान्समधिगम्य समाधिजितेन्द्रियः।</strong><br>
<strong>दशरथः प्रशशास महारथो यमवतामवतां च धुरि स्थितः॥१॥</strong></p>
<p>समाधिना संयमेन जितेन्द्रियः। &lsquo;समाधिर्नियमे ध्याने&rsquo; इति कोषः। यमवतां संयमिनामवतां रक्षतां राज्ञां च धुर्यग्रे स्थितो महारथः। &lsquo;एको दश सहस्राणि योधयेद्यस्तु धन्विनाम्। शस्त्रशास्त्रप्रवीणश्च स महारथ उच्यते॥&rsquo; इति। दशरथः पितुरनन्तरमुत्तरकोसलाञ्जनपदान्समधिगम्य प्रशशास। अत्र मनुः—&lsquo;क्षत्रियस्य परो धर्मः प्रजानां परिपालनम्&rsquo; इति। द्रुतविलम्बितमेतद्वृत्तम्। तल्लक्षणम्—&lsquo;द्रुतविलम्बितमाह नभी भरौं&rsquo; इति॥</p>
<p><strong>अधिगतं विधिवद्यदपालयत्प्रकृतिमण्डलमात्मकुलोचितम्।</strong><br>
<strong>अभवदस्य ततो गुणवत्तरं सनगरं नगरन्ध्रकरौजसः॥२॥</strong></p>
<p>अधिगतं प्राप्तमात्मकुलोचितं स्वकुलागतं सनगरं नगरजनसहितं प्रकृतिमण्डलं जानपदमण्डलम्। अत्र प्रकृतिशब्देन प्रजामात्रवाचिना नगरशब्दयोगाद्गोबलीवर्दन्यायेन जानपदमात्रमुच्यते। यद्यस्माद्विधिवद्यथाशास्त्रमपालयत्। ततो हेतोः। रन्धं करोतीति रन्ध्रकरः। रन्ध्रहेतुरित्यर्थः। ‘कृञौ हेतुताच्छील्यानुलोम्येषु&rsquo; इति टप्रत्ययः। नगस्य रन्ध्रकरो नगरन्ध्रकरः कुमारः। ‘कुमारः क्रौञ्चदारणः&rsquo; इत्यमरः। तदोजसस्तत्तुल्यबलस्यास्य दशरथस्य गुणवत्तरमभवत्। तत्पौरजानपदमण्डलं तस्मिन्नतीवासक्तमभूदित्यर्थः॥</p>
<p><strong>उभयमेव वदन्ति मनीषिणः समयवर्षितया कृतकर्मणाम्।</strong><br>
<strong>बलनिषूदनमर्थपतिं च तं श्रमनुदं मनुदण्डधरान्वयम्॥३॥</strong></p>
<p>मनस ईषिणो मनीषिणो विद्वांसः। पृषोदरादित्वात्साधुः। बलनिषूदनमिन्द्रम्। दण्डस्य धरो राजा मनुरिति यो दण्डधरः स एवान्वयः कूटस्थो यस्य तमर्थपति दशरथं चेत्युभयमेव। समयेऽवसरे जलं धनं च वर्षतीति समयवर्षी। तस्य भावः समयवर्षिता। तया हेतुना कृतकर्मणां स्वकर्मकारिणाम्। नुदतीति नुदम्। &lsquo;इगुपधज्ञाप्रीकिरः कः’ इति कप्रत्ययः। श्रमस्य नुदं श्रमनुदम्। क्विबन्तत्वे नपुंसकलिङ्गेनोभयशब्देन सामानाधिकरण्यं न स्यात्। इति वदन्ति॥</p>
<p><strong>जनपदे न गदः पदमादधावभिभवः कुत एव सपत्नजः।</strong><br>
<strong>क्षितिरभूत्फलवत्यजनन्दने शमरतेऽमरतेजसि पार्थिवे॥४॥</strong></p>
<p>शमरते शान्तिपरेऽमरतेजस्यजनन्दने दशरथे पार्थिवे पृथिव्या ईश्वरे सति। &lsquo;तस्येश्वरः&rsquo; इत्यण्प्रत्ययः। जनपदे देशे गदो व्याधिः। &lsquo;उपतापरोगव्याधिगदामयाः&rsquo; इत्यमरः। पदं नादधौ। नाचक्रामेत्यर्थः। सपत्नजः शत्रुजन्योऽभिभवः कुत एव। असंभावित एवेत्यर्थः। क्षितिः फलवत्यभूच्च॥</p>
<p><strong>दशदिगन्तजिता रघुणा यथा श्रियमपुष्यदजेन ततः परम्।</strong><br>
<strong>तमधिगम्य तथैव पुनर्बभौ न न महीनमहीनपराक्रमम्॥५॥</strong></p>
<p>मही। दशदिगन्ताञ्जितवानिति दशदिगन्तजित्। तेन रघुणा यथा श्रियं कान्तिमपुध्यत्। ततः परं रघोरनन्तरमजेन च यथा श्रियमपुष्यत्। तथैवाहीनपराक्रमं न हीनः पराक्रमो यस्य तमन्यूतपराक्रमं तं दशरथभिनं स्वामितमधिगम्य पुनर्न बभाविति न। बभावेवेत्यर्थः। द्वौ नत्रौ प्रकृतमर्थे गमयतः॥</p>
<p><strong>समतया वसुवृष्टिविसर्जनैर्नियमनादसतां च नराधिपः।</strong><br>
<strong>अनुययौ यमपुण्यजनेश्वरौ सवरुणावरुणाग्रसरं रुचा॥६॥</strong></p>
<p>नराधिपो दशरथः समतया समवर्तित्वेन। मध्यस्थत्वेनेत्यर्थः। वसुवृष्टेर्धनवृष्टेर्विसर्जनैः। असतां दुष्टानां नियमनान्निग्रहाच्च। सवरुणौ वरुणसहितौ यमपुण्यजनेश्वरौ यमकुबेरौ यमकुबेरवरुणान्यथासंख्यमनुययावनुचकार। रुचा तेजसारुणाग्रसरमरुणसारथिं सूर्यमनुययौ॥</p>
<p>तस्य व्यसनासक्तिर्नासीदित्याह—</p>
<p><strong>न मृगयाभिरतिर्न दुरोदरं न च शशिप्रतिमाभरणं मधु।</strong><br>
<strong>तमुदयाय न वा नवयौवना प्रियतमा यतमानमपाहरत्॥७॥</strong></p>
<p>उदयाय यतमानमभ्युदयार्थे व्याप्रियमाणं तं दशरथं मृगयाभिरतिराखेटव्यसनं नापाहरन्नाचकर्ष। &lsquo;आक्षोदनं मृगव्यं स्यादाखेटो मृगया स्त्रियाम्&rsquo; इत्यमरः। दुष्टमासमन्तादुदरमस्येति दुरोदरं द्यूतं च नापाहरत्। &rsquo; दुरोदरो द्यूतकारे पणे द्यूते दुरोदरम्&rsquo; इत्यमरः। शशिनः प्रतिमा प्रतिबिम्बमाभरणं यस्य तन्मधु नापाहरत्। न वेति पदच्छेदः। वाशब्द समुच्चये। नवयौवना नवं नूतनं यौवनं तारुण्यं यस्यास्तादृशी प्रियतमा वा स्त्री नापाहरत्। जातावेकवचनम्। अत्र मनुः—&lsquo;पानमक्षः स्त्रियश्चेति मृगया च यथाक्रमम्। एतत्कष्टतमं विद्याच्चतुष्कं कामजे गणे॥&rsquo; इति॥</p>
<p><strong>न कृपणा प्रभवत्यपि वासवे न वितथा परिहासकथास्वपि।</strong><br>
<strong>न च सपत्नजनेष्वपि तेन वागपरुषा परुषाक्षरमीरिता॥८॥</strong></p>
<p>तेन राज्ञा प्रभवति प्रभौ सति बासवेऽपि कृपणा दीना वाङ् नेरिता नोक्ता। परिहासकथास्वपि वितथानृता वाङ् नेरिता। किंचापरुषा रोषशून्येन तेन सपत्नजनेष्वपि शत्रुजनेष्वपि परुषाक्षरं निष्ठुराक्षरं यथा तथा वाङ् नेरिता। किमुतान्यत्रेति। सर्वत्रापिशब्दार्थः। किंत्वदीना सत्या मधुरैव वागुक्तेति फलितार्थः॥</p>
<p><strong>उदयमस्तमयं च रघूद्वहादुभयमानशिरे वसुधाधिपाः।</strong><br>
<strong>स हि निदेशमलङ्घयतामभूत्सुहृदयोहृदयः प्रतिगर्जताम्॥९॥</strong></p>
<p>वसुधाधिपा राजानः। उद्वहतीत्युद्वहो नायकः। पचाद्यच्। रघूणामुद्वहो रघुनायकः। तस्माद्रघुनायकादुदयं वृद्धिम्। अस्तमयं नाशं च। इत्युभयमानाशिरे लेभिरे। कुतः। हि यस्मात्स दशरथो निदेशमाज्ञामलङ्घयताम्। शोभनं हृदयमस्येति सुहृन्मित्रमभूत्।</p>
<p>सुहृद्दुर्हृदौ मित्रामित्रयोरिति निपातः। प्रतिगर्जतां प्रतिस्पर्धिनाम्। अय इव हृदयं यस्येत्ययोहृदयः कठिनचित्तोऽभत्। आज्ञाकारिणो रक्षति। अन्यान्मारयतीत्यर्थः॥</p>
<p><strong>अजयदेकरथेन स मेदिनीमुदधिनेमिमधिज्यशरासनः।</strong><br>
<strong>जयमघोषयदस्य तु केवलं गजवती जवतीत्रहया चमूः॥१०॥</strong></p>
<p>अधिज्यशरासनः स दशरथ उदधिनेमिं समुद्रवेष्टनां मेदिनीमेकरथेनाजयत्। स्वयमेकरथेनाजैषीदित्यर्थः। गजवती गजयुक्ता। जवेन तीव्रा जवाधिका हया यस्यां सा चमूस्त्वस्य नृपस्य केवलं जयमघोषयदप्रथयत्। स्वयमेकवीरस्य चमूरुपकरणमात्रमिति भावः॥</p>
<p><strong>अवनिमेकरथेन वरूथिना जितवतः किल तस्य धनुर्भृतः।</strong><br>
<strong>विजयदुन्दुभितां ययुरर्णवा घनरवा नरवाहनसंपदः॥११॥</strong></p>
<p>वरूथिना गुप्तिमता। &lsquo;वरूथो रथगुप्तिर्या तिरोधत्ते रथस्थितिम्&rsquo; इति सज्जनः। एकरथेनाद्वितीयरथेनावानें जितवतो धनुर्भृतो नरवाहनसंपदः कुबेरतुल्यश्रीकस्य तस्य दशरथस्य घनरवा मेघसमघोषा अर्णवा विजयदुन्दुभितां किल ययुः। अर्णवान्तविजयीत्यर्थः॥</p>
<p><strong>शमितपक्षबलः शतकोटिना शिखरिणां कुलिशेन पुरंदरः।</strong><br>
<strong>स शरवृष्टिमुचा धनुषा द्विषां स्वनवता नवतामरसाननः॥१२॥</strong></p>
<p>पुरंदर इन्द्रः शतकोटिना शतास्त्रिणा कुलिशेन वज्रेण शिखरिणां पर्वतानां शमितपक्षवलो विनाशितपक्षसारः। नवतामरसाननो नवपङ्कजाननः। &lsquo;पङ्केरुहं तामरसम्&rsquo; इत्यमरः। स दशरथः शरवृष्टिमुचा स्वनवता धनुषा द्विषां शमितो नाशितः पक्षः सहायो बलं च येन स तथोक्तः। &lsquo;पक्षः सहायेऽपि&rsquo; इत्यमरः॥</p>
<p><strong>चरणयोर्नस्वरागसमृद्धिभिर्मुकुटरत्नमरीचिभिरस्पृशन्।</strong><br>
<strong>नृपतयः शतशां मरुतो यथा शतमखं तमखण्डितपौरुषम्॥१३॥</strong></p>
<p>शतशो नृपतयोऽखण्डितपौरुषं तं दशरथम्। मरुतो दवाः शतमखं यथा शतक्रतुमिव। नखरागेण चरणनखकान्त्या समृद्धिभिः संपादितर्द्धिभिर्मुकुटरत्नमरीचिभिश्चरणयोरस्पृशन्। तं प्रणेमुरित्यर्थः॥</p>
<p><strong>निववृते स महार्णवरोधसः सचिवकारितबालसुताञ्जलीन्।</strong><br>
<strong>समनुकम्प्य सपत्नपरिग्रहाननलकानलकानवमां पुरीम्॥१४॥</strong></p>
<p>स दशरथः सचिवैः संप्रयोजितैः कारिता बालसुतानामञ्जलयो यैस्तान्। स्वयमसंमुखागतानित्यर्थः। अनलकान्हतभर्तृकतयालकसंस्कारशून्यान्सपत्नपरिग्रहाञ्छत्रुपत्नीः। &lsquo;पत्नीपरिजनादानमूलशापाः परिग्रहाः&rsquo; इत्यमरः। समनुकम्प्यानुगृह्यालकानवमामलकानगरादन्यूनां पुरीमयोध्यां प्रति महार्णवानां रोधसः पर्यन्तान्निववृते। शरणागतबत्सल इति भावः॥</p>
<p><strong>उपगतोऽपि च मण्डलनाभितामनुदितान्यसितातपवारणः।</strong><br>
<strong>श्रियमवेक्ष्य स रन्ध्रचलामभूदनलसोऽनलसोमसमद्युतिः॥१५॥</strong></p>
<p>अनुदितमनुच्छ्रितमन्यत्स्वच्छत्रातिरिक्तं सितातपवारणं श्वेतच्छत्रं यस्य सः। अनलसोमयोरग्निचन्द्रयोः समे द्युती तेजःकान्ती यस्य स तथोक्तः। श्रियं लक्ष्मीं रन्ध्रेऽन्यायालस्यादिरूपे छले चलां चञ्चलामवेक्ष्यावलोक्य। श्रीर्हि केनचिन्मिषेण पुमांसं परिहरति। स दशरथो मण्डलस्य नाभितां द्वादशराजमण्डलस्य प्रधानमहीपतित्वमुपगतोऽपि। चक्रवर्ती सन्नपीत्यर्थः। ‘अथ नाभिस्तु जन्त्वङ्गे यस्य संज्ञा प्रतारिका। रथचक्रस्य मध्यस्थपिण्डिकायां च ना पुनः॥आद्यक्षत्रियभेदे तु मतो मुख्यमहीपतौ॥&rsquo; इति केशवः। अनलसोऽप्रमत्तोऽभूत। &lsquo;अजितमस्ति नृपास्पदमिति&rsquo; इति पाठान्तरेऽजितं नृपास्पदमस्तीति बुद्ध्यानलसोऽप्रमत्तोऽभूत्। विजितनिखिलजेतव्योऽपि पुनर्जेतव्यान्तरवानिव जागरूक एवावतिष्ठतेत्यर्थः। द्वादशराजमण्डलं तु कामन्दकेनोक्तम्—&lsquo;अरिर्मित्रमरेर्मित्रं मित्रमित्रमतःपरम्। तथारिमित्रमित्रं च विजिगीषोः पुरःसराः॥ पार्ष्णिग्राहस्ततः पश्चादाक्रन्दस्तदनन्तरम्। आसारावनयोश्चैव विजिगीषोस्तु पृष्ठतः॥ अरेश्व विजिगीषोश्च मध्यमो भूम्यनन्तरः। अनुग्रहे संहतयोः समर्थो व्यस्तयोर्वधे। मण्डलाद्बहिरेतेषामुदासीनो बलाधिकः। अनुग्रहे संहतानां व्यस्तानां च वधे प्रभुः॥&rsquo; इति। &lsquo;अरिमित्रादयः पञ्च विजिगीषोः पुरःसराः। पार्ष्णिग्राहाक्रन्दपार्ष्णिग्राहासाराक्रन्दासाराः॥&rsquo; इति पृष्ठतश्चत्वारः। मध्यमोदासीनौ द्वौ विजिगीषुरेक इत्येवं द्वादशराजमण्डलम्। तत्रोदासीनमध्यमोत्तरश्चक्रवर्ती। दशरथश्चैतादृगिति तात्पर्यार्थः॥</p>
<p><strong>तमपहाय ककुत्स्थकुलोद्भवं पुरुषमात्मभवं च पतिव्रता।</strong><br>
<strong>नृपतिमन्यमसेवत देवता सकमला कमलाघवमर्थिषु॥१६॥</strong></p>
<p>पत्यौ व्रतं नियमो यस्याः सा पतिव्रता सकमला कमलहस्ता देवता लक्ष्मीरर्थिषु विषयेऽलाघवं लघुत्वरहितम्। अपराङ्मुखमित्यर्थः। ककुत्स्थकुलोद्भवं तं दशरथमात्मभवं पुरुषं विष्णुं चापहाय त्यक्त्वा। अन्यं कं नृपतिमसेवत। कमपि नासेवतेत्यर्थः। विष्णाविवविष्णुतुल्ये तस्मिन्नपि श्रीः स्थिराभूदित्यर्थः॥</p>
<p><strong>तमलभन्त पतिं पतिदेवताः शिखरिणामिव सागरमापगाः।</strong><br>
<strong>मगधकोसलकेकयशासिनां दुहितरोऽहितरोपितमार्गपम्॥१७॥</strong></p>
<p>पतिरेव देवता यासां ताः पतिदेवताः पतिव्रताः। मगधाश्च कोसलाश्च केकयाश्च ताञ्जनपदाञ्छासतीति तच्छासिनः। तेषां राज्ञां दुहितरः पुत्र्यः। सुमित्राकौसल्याकैकेय्य इत्यर्थः। अत्र क्रमो न विवक्षितः। अहितरोपितमार्गणं शत्रुनिखातशरम्। &lsquo;कदम्बमार्गणशराः&rsquo; इत्यमरः। तं दशरथं शिखरिणां क्ष्माभृतां दुहितरः। आ समन्तादपगच्छन्तीति। अथवा। &lsquo;आपेनाप्संबन्धिना वेगेन गच्छन्तीत्यापगाः&rsquo; इति क्षीरस्वामी। नद्यः सागरमिव। पतिं भर्तारमलभन्त प्रापुः॥</p>
<p><strong>प्रियतमाभिरसौ तिसृभिर्बभौ तिसृभिरेव भुवं सह शक्तिभिः।</strong><br>
<strong>उपगतो विनिनीषुरिव प्रजा हरिहयोऽरिहयोगविचक्षणः॥१८॥</strong></p>
<p>अरीन्ध्नन्तीत्यरिहणो रिपुघ्नाः। हन्तेः क्विप्। &lsquo;ब्रह्मभ्रूणवृत्रेषु क्विप्&rsquo; इति नियमस्य प्रायिकत्वात्। यथाह न्यासकारः—&lsquo;प्रायिकश्चायं नियमः। क्वचिदन्यस्मिन्नप्युपपदे दृश्यते।</p>
<p>मधुहा। प्रायिकत्वं च वक्ष्यमाणस्य बहुलग्रहणस्य पुरस्तादपकषाल्लभ्यते&rsquo; इति। तेषु योगेपूपायेषु विचक्षणो दक्षः। &lsquo;योगः संनहनोपायध्यानसंगतियुक्तिषु&rsquo; इत्यमरः। इन्द्रेऽपि योज्यमेतत्। असौ दशरथस्तिसृभिः प्रियतमाभिः सह। प्रजा विनिनीषुर्विनेतुमिच्छुस्तिसृभिः शक्तिभिः प्रभुमन्त्रौत्साहशक्तिभिरेव सह भुवमुपगतो हरिहय इन्द्र इव। बभौ॥</p>
<p><strong>स किल संयुगमूर्ध्नि सहायतां मघवतः प्रतिपद्य महारथः।</strong><br>
<strong>स्वभुजवीर्यमगापयदुच्छ्रितं सुरवधूरवधूतभयाः शरैः॥१९॥</strong></p>
<p>महारथः स दशरथः संयुगमूर्ध्नि रणाङ्गणे मघवत इन्द्रस्य सहायतां प्रतिपद्य प्राप्य शरैरवधूतभया निवर्तितत्रासाः सुरवधूरुच्छ्रितं स्वभुजवीर्यमगापयत्किल खलु। गायतेः शब्दकर्मत्वात् &lsquo;गतिबुद्धि-&rsquo; इत्यादिना सुरवधूनामपि कर्मत्वम्॥</p>
<p><strong>ऋतुषु तेन विसर्जितमौलिना भुजसमाहृतदिग्वसुना कृताः।</strong><br>
<strong>कनकयूपसमुच्छ्रयशोभिनो वितमसा तमसासरयूतटाः॥२०॥</strong></p>
<p>ऋतुष्वश्वमेधेषु विसर्जितमौलिनावरोपितकिरीटेन। &lsquo;यावद्यज्ञमध्वर्युरेव राजा भवति&rsquo; इति राज्ञश्चिह्नत्यागविधानादित्यभिप्रायः। &lsquo;मौलिः किरीटे धम्मिल्ले&rsquo; इति विश्वः। भुजसमाहृतदिग्वसुना भुजार्जितदिगन्तसंपदा। अनेन क्षत्त्रियस्य विजितत्वमुक्तम्। नियमार्जितधनत्वं सद्विनियोगकारित्वं च सूच्यते। वितमसा तमोगुणरहितेन तेन दशरथेन। तमसा च सरयूश्च नद्यौ। तयोस्तटाः कनकयूपानां समुच्छ्रयेण समुन्नमनेन शोभिनः कृताः। कनकमयत्वं च यूपानां शोभार्थं विध्यभावात्। &lsquo;हेमयुपस्तु शोभिकः&rsquo; इति यादवः॥</p>
<p><strong>अजिनदण्डभृतं कुशमेखलां यतगिरं मृगशृङ्गपरिग्रहाम्।</strong><br>
<strong>अधिवसंस्तनुमध्वरदीक्षितामसमभासमभासयदीश्वरः॥२१॥</strong></p>
<p>ईश्वरो भगवानष्टमूर्तिरजिनं कृष्णाजिनं दण्डमौदुम्बरं बिभर्तीति तामजिनदण्डभृतम्। &lsquo;कृष्णाजिनं दीक्षयति। औदुम्बरं दीक्षितदण्डं यजमानाय प्रयच्छति&rsquo; इति वचनात्। कुशमयी मेखला यस्यास्तां कुशमेखलाम्। शरमयी मौञ्जी वा मेखला। तया यजमानं दीक्षयतीति विधानात्। प्रकृते कुशग्रहणं क्वचित्प्रतिनिधिदर्शनात्कृतम्। यतगिरं वाचंयमाम्। &lsquo;वाचं यच्छति&rsquo; इति श्रुतेः। मृगशृङ्गं परिग्रहः कण्डूयनसाधनं यस्यास्ताम्। &lsquo;कृष्णविषाणया कण्डूयते&rsquo; इति श्रुतेः। अध्वरदीक्षितां संस्कारविशेषयुक्तां तनुं दाशरथीमधिवसन्नधितिष्ठन्सन्। असमा भासो दीप्तयो यस्मिन्कर्मणि तद्यथा तथा। अभासयद्भासयति स्म॥</p>
<p><strong>अवभृथप्रयतो नियतेन्द्रियः सुरसमाजसमाक्रमणोचितः।</strong><br>
<strong>नमयति स्म स केवलमुन्नतं वनमुचे नमुचेररये शिरः॥२२॥</strong></p>
<p>अवभृथेन प्रयतो नियतेन्द्रियः सुरसमाजसमाक्रमणोचितो देवसभाधिष्ठानार्हः स दशरथ उन्नतं शिरो वनमुचे जलवर्षिणे। &lsquo;जलं नीरं वनं सत्त्वम्&rsquo; इति शाश्वतः। नमुचेररये केवलमिन्द्रायैव नमयति स्म। न कस्मैचिदन्यस्मै मानुषायेत्यर्थः॥</p>
<p><strong>असकृदेकरथेन तरस्विना हरिहयाग्रसरेण धनुर्भृता।</strong><br>
<strong>दिनकराभिमुखा रणरेणवो रुरुधिरे रुधिरेण सुरद्विषाम्॥२३॥</strong></p>
<p>एकरथेनाद्वितीयरथेन तरस्विना बलवता हरिहयस्येन्द्रस्याग्रसरेण धनुर्भृता दशरथेनासकृद्बहुशो दिनकरस्याभिमुखाः। अभिमुखस्थिता इत्यर्थः। रणरेणवः सुरद्विषां दैत्यानां रुधिरेण रुरुधिरे निवारिताः॥</p>
<p><strong>अथ समाववृते कुसुमैर्नवैस्तमिव सेवितुमेकनराधिपम्।</strong><br>
<strong>यमकुवेरजलेश्वरवज्रिणां समधुरं मधुरञ्चितविक्रमम्॥२४॥</strong></p>
<p>अथ यमकुबेरजलेश्वरवज्रिणां धर्मराजधनदवरुणामरेन्द्राणां समा धूर्भारो यस्य स समधुरः। माध्यस्थवितरणसंनियमनैश्वर्यैस्तुल्यकक्ष इत्यर्थः। &lsquo;ऋक्पूरब्धूः—&rsquo; इत्यादिना समासान्तोऽच्प्रत्ययः। तं समधुरम्। अञ्चितविक्रमं पूजितपराक्रममेकनराधिपं तं दशरथं सेवितुमिव। मधुर्वसन्तः। &lsquo;अथ पुष्परसे मधुः। दैत्ये चैत्रे वसन्ते च मधुः&rsquo; इति विश्वः। नवैः कुसुमैरुपलक्षितः सन्समाववृते समागतः। &lsquo;रिक्तहस्तेन नोपेयाद्राजानं देवतां गुरुम्&rsquo; इति वचनात्पुष्पसमेतो राजानं सेवितुमागत इत्यर्थः॥</p>
<p><strong>जिगमिषुर्धनदाध्युषितां दिशं रथयुजा परिवर्तितवाहनः।</strong><br>
<strong>दिनमुखानि रविर्हिमनिग्रहैर्विमलयन्मलयं नगमत्यजत्॥२५॥</strong></p>
<p>धनदाध्युषितां कुबेराधिष्ठितां दिशं जिगमिषुर्गन्तुमिच्छुः। रथयुजा सारथिनारुणेन परिवर्तितवाहनो निवर्तिताश्चो रविः। हिमस्य निग्रहैर्निराकरणैर्दिनमुखानि प्रभातानि विमलयन्विशदयन्। मलयं नगं मलयाचलमत्यजत्। दक्षिणां दिशमत्याक्षीदित्यर्थः॥</p>
<p><strong>कुसुमजन्म ततो नवपल्लवास्तदनु षट्पदकोकिलकूजितम्।</strong><br>
<strong>इति यथाक्रममाविरभून्मधुर्द्रुमवतीमवतीर्य वनस्थलीम्॥२६॥</strong></p>
<p>आदौ कुसुमजन्म। ततो नवपल्लवाः। तदनु। &lsquo;अनुर्लक्षणे&rsquo; इति कर्मप्रवचनीयत्वाद्द्वितीया। यथासंख्यं तदुभयानन्तरं षट्पदानां कोकिलानां च कूजितम्। इत्येवंप्रकारेण यथाक्रमं क्रममनतिक्रम्य द्रुमवतीं द्रुमभूयिष्ठां वनस्थलीमवतीर्य मधुर्वसन्त आविरभूत्। केषांचिद्द्रुमाणां पल्लवप्राथम्यात्केषांचित्कुसुमप्राथम्यान्नोक्तक्रमस्य दृष्टविरोधः॥</p>
<p><strong>नयगुणोपचितामिव भूपतेः सदुपकारफलां श्रियमर्थिनः।</strong><br>
<strong>अभिययुः सरसो मधुसंभृतां कमलिनीमलिनीरपतत्रिणः॥२७॥</strong></p>
<p>नयो नीतिरेव गुणः। तेन। अथवा नयेन गुणैः शौर्यादिभिश्चोपचिताम्। सतामुपकारः फलं यस्यास्तां सदुपकारफलां भूपतेर्दशरथस्य श्रियमर्थिन इव। मधुना वसन्तेन संभृतां सम्यक्पुष्टां सरसः संबन्धिनीं कमलिनीं पद्मिनीमलिनीरपतत्रिणः। अलयो भृङ्गाः। नीरपतत्त्रिणो जलपतत्रिणो हंसादयश्च। अभिययुः॥</p>
<p><strong>कुसुममेव न केवलमार्तवं नवमशोकतरोः स्मरदीपनम्।</strong><br>
<strong>किसलयप्रसवोऽपि विलासिनां मदयिता दयिताश्रवणार्पितः॥२८॥</strong></p>
<p>ऋतुरस्य प्राप्त आर्तवम्। &lsquo;ऋतोरण्&rsquo; इत्यण्। नवं प्रत्यग्रमशोकतरोः केवलं कुसुममेव स्मरदीपनमुद्दीपनं न। किंतु विलासिनां मदयिता मदजनको दयिताश्रवणार्पितः किसलयप्रसवोऽपि पल्लवसंतानोऽपि स्मरदीपनोऽभवत्।</p>
<p><strong>विरचिता मधुनोपवनश्रियामभिनवा इव पत्रविशेषकाः।</strong><br>
<strong>मधुलिहां मधुदानविशारदाः कुरबका रवकारणतां ययुः॥२९॥</strong></p>
<p>मधुना वसन्तेन विरचिता उपवनश्रियामभिनवाः पत्त्रविशेषकाः पत्ररचना इव स्थिता मधूनां मकरन्दानां दाने विशारदाश्चतुराः कुरबकास्तरवो मधुलिहां मधुपानां रवकारणतां ययुः। भृङ्गाः कुरबकाणां मधूनि पीत्वा जगुरित्यर्थः। दानशौण्डानार्थिजनाः स्तुवन्तीति भावः॥</p>
<p><strong>सुवदनावदनासवसंभृतस्तदनुवादिगुणः कुसुमोद्गमः।</strong><br>
<strong>मधुकरैरकरोन्मधुलोलुपैर्बकुलमाकुलमायतपङ्किभिः॥३०॥</strong></p>
<p>सुवदनावदनासवेन कान्तामुखमद्येन संभृतो जनितः। तत्तस्य दोहदमिति प्रसिद्धिः। तस्यासवस्यानुवादी सदृशो गुणो तस्य तदनुवादिगुणः कुसुमोद्गमः कर्ता मधुलोलुपैरायतपङ्क्तिभिर्दीर्घपङ्क्तिभिर्मधुकरैर्मधुपैः करणैः बकुलं बकुलवृक्षमाकुलमकरोत्॥</p>
<p><strong>उपहितं शिशिरापगमश्रिया मुकुलजालमशोभत किंशुके।</strong><br>
<strong>प्रणयिनीव नखक्षतमण्डनं प्रमदया मदयापितलज्जया॥३१॥</strong></p>
<p>शिशिरापगमश्रिया वसन्तलक्ष्म्या किंशुके पलाशवृक्षे। &lsquo;पलाशः किंशुकः पर्णः&rsquo; इत्यमरः। उपहितं दत्तं मुकुलजालं कुड्भलसंहतिः। मदेन यापितलज्जयापसारितत्रपया प्रमदया प्रणयिनि प्रियतम उपहितं नखक्षतमेव मण्डनं तदिव। अशोभत॥</p>
<p><strong>व्रणगुरुप्रमदाधरदुःसहं जघननिर्विषयीकृतमेखलम्।</strong><br>
<strong>न खलु तावदशेषमपोहितुं रविरलं विरलं कृतवान्हिमम्॥३२॥</strong></p>
<p>व्रणैर्दन्तक्षतैर्गुरुभिर्दुर्धरैः प्रमदानामधरैरधरोष्टैर्दुःसहं हिमस्य व्यथाकरत्वादसह्यम्। जघनेषु निर्विषयीकृता निरवकाशीकृता मेखला येन तत्। शैत्यात्त्याजितमेखलमित्यर्थः। एवंभूतं हिमं रविस्तावदा वसन्तादशेषं निःशेषं यथा तथापोहितुं निरसितुं नालं खलु न शक्तो हि। किंतु विरलं कृतवांस्तनूचकार॥</p>
<p><strong>अभिनयान्परिचेतुमिवोद्यता मलयमारुतकम्पितपल्लवा।</strong><br>
<strong>अमदयत्सहकारलता मनः सकलिका कलिकामजितामपि॥३३॥</strong></p>
<p>अत्र चूतलताया नर्तकीसमाधिरभिधीयते। अभिनयानर्थव्यञ्जकान्व्यापारान्। &lsquo;व्यञ्जकाभिनयौ समौ&rsquo; इत्यमरः। परिचेतुमभ्यसितुमुद्यतेव स्थिता। कतः। मलयमारुतेन कम्पितपल्लवा। पल्लवशब्देन हस्तो गम्यते। सकलिका सकोरका। &lsquo;कलिका कोरकः पुमान्&rsquo; इत्यमरः। सहकारलता। कलिः कलहो द्वेष उच्यते। &lsquo;कालः स्यात्कलहे शूरे कलिरन्त्ययुगे युधि&rsquo; इति विश्वः। कामो रागः। तज्जितामपि। जितरागद्वेषाणामपीत्यर्थः। मनोऽमदयत्॥</p>
<p><strong>प्रथममन्यभृताभिरुदीरिताः प्रविरला इव मुग्धवधूकथाः।</strong><br>
<strong>सुरभिगन्धिषु शुश्रुविरे गिरः कुसुमितासु मिता वनराजिषु॥३४॥</strong></p>
<p>सुरभिर्गन्धो यासां तासु सुरभिगन्धिषु। &lsquo;गन्धस्य—&rsquo; इत्यादिनेकारः। कुसुमान्यासां संजातानि कुसुमिताः। तासु वनराजिषु वनपङ्किषु। अन्यभृताभिः कोकिलाभिः प्रथमं प्रारम्भेषूदीरिता उक्ता अत एव मिताः परिमिता गिर आलापाः। प्रविरला मौग्ध्यात्स्तोकोक्ता मुग्धवधूनां कथा वाच इव। शुश्रुविरे श्रुताः॥</p>
<p><strong>श्रुतिसुखभ्रमरस्वनगीतयः कुसुमकोमलदन्तरुचो बभुः।</strong><br>
<strong>उपवनान्तलताः पवनाहतैः किसलयैः सलयैरिव पाणिभिः॥३५॥</strong></p>
<p>श्रुतिसुखाः कर्णमधुरा भ्रमरस्वना एव गीतयो यासां ताः। कुसुमान्येव कोमला दन्तरुचौ दन्तकान्तयो यासां ताः। अनेन सस्मितत्वं विवक्षितम्। उपवनान्तलताः पवनेनाहृतैः कम्पितैः किसलयैः सलयैः साभिनयैः। लयशब्देन लयानुगतोऽभिनयो लक्ष्यते। उपवनान्ते पवनाहतैरिति सक्रियत्वाभिधानात्। पाणिभिरिव बभुः। अनेन लतानां नर्तकीसाम्यं गम्यते॥</p>
<p><strong>ललितविभ्रमवन्धविचक्षणं सुरभिगन्धपराजितकेसरम्।</strong><br>
<strong>पतिषु निर्विविशुर्मधुमङ्गनाः स्मरसखं रसखण्डनवर्जितम्॥३६॥</strong></p>
<p>अङ्गना ललितविभ्रमबन्धविचक्षणं मधुरविलासघटनापटुतरम्। सुरभिणा मनोहरेण गन्धेन पराजितकेसरं निर्जितबकुलपुष्पम्। &lsquo;अथ केसरे। बकुलः&rsquo; इत्यमरः। स्मरस्य सखायं स्मरसखम्। स्मरोद्दीपकमित्यर्थः। मधुं मद्यम्। &lsquo;अर्धर्चाः पुंसि च&rsquo; इति पुंलिङ्गता। उक्तं च- &lsquo;मकरन्दस्य मद्यस्य माक्षिकस्यापि वाचकः। अर्धर्चादिगणे पाठात्पुंनपुंसकयोर्मधुः॥ इति। पतिषु विषये रसखण्डनवर्जितमनुरागभङ्गरहितं यथा तथा निर्विविशुः। परस्परानुरागपूर्वकं पतिभिः सह पपुरित्यर्थः॥</p>
<p><strong>शुशुभिरे स्मितचारुतराननाः स्त्रिय इव श्लथशिञ्जितमेखलाः।</strong><br>
<strong>विकचतामरसा गृहदीर्घिका मदकलोदकलोलविहंगमाः॥३७॥</strong></p>
<p>विकचतामरसा विकसितकमलाः। मदेन कला अव्यक्तमधुरं ध्वनन्त उदकलोलविहंगमा जलप्रियपक्षिणो हंसादयो यासु ता मदकलोदकलोलविहंगमा गृहेषु दीर्घिका वाप्यः। स्मितेन चारुतराण्याननानि यासां ताः। श्लथाः शिञ्जिता मुखरा मेखला यासां ताः। शिञ्जितेति कर्तरि क्तः। स्त्रिय इव। शुशुभिरे॥</p>
<p><strong>उपययौ तनुतां मधुखण्डिता हिमकरोदयपाण्डुमुखच्छविः।</strong><br>
<strong>सदृशमिष्टसमागमनिर्वृतिं वनितयानितया रजनीवधूः॥३८॥</strong></p>
<p>मधुना मधुसमयेन खण्डिता ह्रासं गमिता। क्षीयन्ते खलूत्तरायणे रात्रयः। खण्डिताख्या च नायिका ध्वन्यते। हिमकरोदयेन चन्द्रोदयेन पाण्डुर्मुखस्य प्रदोषस्य वक्रस्य च छविर्यस्याः सा रजन्येव वधूः। इष्टसमागमनिर्वृतिं प्रियसंगमसुखमनितयाप्राप्तया। &lsquo;इण्गतौ&rsquo; इति धातोः कर्तरि क्तः। वनितया सदृशं तुल्यं तनुतां न्यूनतां कार्यं चोपययौ॥</p>
<p><strong>अपतुषारतया विशदप्रभैः सुरतसङ्गपरिश्रमनोदिभिः।</strong><br>
<strong>कुसुमचापमतेजयदंशुभिर्हिमकरो मकरोर्जितकेतनम्॥३९॥</strong></p>
<p>हिमकरश्चन्द्रः। अपतुषारतयापगतनीहारतया विशदप्रभैर्निर्मलकान्तिभिः सुरतसङ्गपरिश्रमनोदिभिः सुरतसङ्गखेदहारिभिरंशुभिः किरणैः। मकरोर्जितकेतनम्। मकरेणोर्जितं केतनं ध्वजो यस्य तम्। लब्धावकाशत्वादुच्छ्रितध्वजमित्यर्थः। कुसुमचापं काममतेजयदशातयत्। &lsquo;तिज निशाने&rsquo; इति धातोर्ण्यन्ताल्लङ्। सहकारिलाभात्कामोऽपि तीक्ष्णोऽभूदित्यर्थः।</p>
<p><strong>हुतहुताशनदीप्ति वनश्रियः प्रतिनिधिः कनकाभरणस्य यत्।</strong><br>
<strong>युवतयः कुसुमं दधुराहितं तदलके दलकेसरपेशलम्॥४०॥</strong></p>
<p>हुतहुताशनदीप्त्याज्याादेप्रज्वलिताग्रिप्रभं यत्कुसुमम्। कर्णिकारमित्यर्थः। वनश्रिय उपवनलक्ष्म्याः कनकाभरणस्य प्रतिनिधिः। अभूदिति शेषः। दलेषु केसरेषु च पेशलम्। सुकुमारपत्रकिञ्जल्कमित्यर्थः। आहितम्। प्रियैरिति शेषः। तत्कुसुमं युवतयोऽलके कुन्तले दधुः॥</p>
<p><strong>अलिभिरञ्जनबिन्दुमनोहरैः कुसुमपङ्किनिपातिभिरङ्कितः।</strong><br>
<strong>न खलु शोभयति स्म वनस्थलीं न तिलकस्तिलकः प्रमदामिव॥४१॥</strong></p>
<p>अञ्जनबिन्दुमनोहरैः कज्जलकणसुन्दरैः। कुसुमपङ्किषु निपतन्ति ये तैः। अलिभिरङ्कितश्चिह्नितस्तिलकः श्रीमान्नाम वृक्षः। &lsquo;तिलकः क्षुरकः श्रीमान्&rsquo; इत्यमरः। वनस्थलीम्। तिलको विशेषकः। &lsquo;तमालपत्रतिलकचित्रकाणि विशेषकम्। द्वितीयं च तुरीयं च न स्त्रियाम्&rsquo; इत्यमरः। प्रमदामिव। न शोभयति स्मेति न खलु। अपि त्वशोभयदेवेत्यर्थः। &lsquo;लट् स्मे&rsquo; इति स्मशब्दयोगाद्भूतार्थे लट्॥</p>
<p><strong>अमदयन्मधुगन्धसनाथया किसलयाधरसंगतया मनः।</strong><br>
<strong>कुसुमसंभृतया नवमल्लिका स्मितरुचा तरुचारुविलासिनि॥४२॥</strong></p>
<p>तरुवारुविलासिनी तरोः पुंसश्च चारुविलासिनी नवमल्लिका सप्तलाख्या लता। &lsquo;सप्तला नवमल्लिका&rsquo; इत्यमरः। मधुनो मकरन्दस्य मद्यस्य च गन्धेन सनाथया। गन्धप्रधानयेत्यर्थः। किसलयमेवाधरस्तत्र संगतया। प्रसृतरागयेत्यर्थः। कुसुमैः संभृतया संपादितया। कुसुमरूपयेत्यर्थः। स्मितरुचा हासकान्त्या मनः। पश्यतामिति शेषः। अमदयत्॥</p>
<p><strong>अरुणरागनिषेधिभिरंशुकैः श्रवणलब्धपदैश्च यवाङ्कुरैः।</strong><br>
<strong>परभृताविरुतैश्च विलासिनः स्मरबलैरबलैकरसाः कृताः॥४३॥</strong></p>
<p>विलासिनो विलसनशीलाः पुरुषाः। &lsquo;वौकषलस-&rsquo; इत्यादिना घिनुण्प्रत्ययः। अरुणस्यानूरो रागमारुण्यं निषेधन्ति तिरस्कुर्वन्तीत्यरुणरागनिषेधिनः। तैः। कुसुम्भादिरञ्जनात्तत्सदृशैरित्यर्थः। &lsquo;तमन्वेत्यनुबध्नाति तच्छीलं तन्निषेधति। तस्येवानुकरोतीति शब्दाः सादृश्यवाचकाः॥&rsquo; इति दण्डी। अंशुकैरम्बरैः। श्रवणेषु कर्णेषु लब्धपदैः। निवेशितैरित्यर्थः। यवाङ्कुरैश्व। परभृताविरुतैः कौकिलाकूजितैश्च। इत्येतैः स्मरबलैः कामसैन्यैः। अबलास्वेक एव रसो रागो येषां तेऽबलैकरसाः स्त्रीपरतन्त्राः कृताः॥</p>
<p><strong>उपचितावयवा शुचिभिः कणैरलिकदम्बकयोगमुपेयुषी।</strong><br>
<strong>सदृशकान्तिरलक्ष्यत मञ्जरी तिलकजालकजालकमौक्तिकैः॥४४॥</strong></p>
<p>शुचिभिः शुभ्रः कणै रजोभिरुपचितावयवा पुष्टावयवा। अलिकदम्बकयोगमुपेयुषी प्राप्ता। तिलकजा तिलकवृक्षोत्था मञ्जरी। अलकेषु यज्जालकमाभरणविशेषस्तस्मिन्मौक्तिकैः सदृशकान्तिः। अलक्ष्यत। भृङ्गसङ्गिनी शुभ्रा तिलकमञ्जरी नीलालकसक्तमुक्ताजालमिवालक्ष्यतेति वाक्यार्थः॥</p>
<p><strong>ध्वजपटं मदनस्य धनुर्भृतश्छविकरं मुखचूर्णमृतुश्रियः।</strong><br>
<strong>कुसुमकेसररेणुमलिव्रजाः सपवनोपवनोत्थितमन्वयुः॥४५॥</strong></p>
<p>अलिव्रजाः षट्षदनिवहा धनुर्भृतो धानुष्कस्य मदनस्य कामस्य ध्वजपटं पताकाभूतम्। ऋतुश्रियो वसन्तलक्ष्म्याच्छविकरं शोभाकरं मुखचूर्णं मुखालंकारचूर्णभूतं सपवनोपवनोत्थितं सपवनं पवनेन सहितं यदुपवनं तस्मिन्नुत्थितम्। कुसुमानां केसरेषु किञ्जल्केषु यो रेणुस्तम्। अन्वयुरन्वगच्छन्। यातेर्लङ्॥</p>
<p><strong>अनुभवन्नवदोलमृतूत्सर्वं पटुरपि प्रियकण्ठजिघृक्षया।</strong><br>
<strong>अनयदासनरज्जुपरिग्रहे भुजलतां जलतामबलाजनः॥४६॥</strong></p>
<p>नवा दोला प्रेङ्खा यस्मिंस्तं नवदोलमृतूत्सवं वसन्तोत्सवमनुभवन्नबलाजनः पटुरपि निपुणोऽपि प्रियकण्ठस्य जिघृक्षया ग्रहीतुमालिङ्गितुमिच्छयासनरज्जुपरिग्रहे पीठरज्जुग्रहणे भुजलतां बाहुलतां जलतां शैथिल्यम्। डलयोरभेदः। अनयत्। दोलाक्रीडासु पतनभयनाटितकेन प्रियकण्ठमाश्लिष्यदित्यर्थः॥</p>
<p><strong>त्यजत मानमलं बत विग्रहैर्न पुनरेति गतं चतुरं वयः।</strong><br>
<strong>परभृताभिरितीव निवेदिते स्मरमते रमते स्म वधूजनः॥४७॥</strong></p>
<p>बतेत्यामन्त्रणे। &lsquo;खेदानुकम्पासंतोषविस्मयामन्त्रणे बत&rsquo; इत्यमरः। बत अङ्गना मानं कोपं त्यजत। तदुक्तम्— &lsquo;स्त्रीणामीर्ष्याकृतः कोपो मानोऽन्यासङ्गिनि प्रिये&rsquo; इति। विग्रहैर्विरोधैरलम्। विग्रहो न कार्य इत्यर्थ। गतमतीतं चतुरमुपभोगक्षमं वयो यौवनं पुनर्नैति नागच्छति। इत्येवंरूपे स्मरमते स्मराभिप्राये। नपुंसके भावे क्तः। परभृताभिः कोकिलाभिर्निवेदिते सतीव वधूजनो रमते स्म रेमे। कोकिलाकूजितोद्दीपितस्मरः स्त्रीजनः कामशासनभयादिवोच्छृङ्खलखेलदित्यर्थः॥</p>
<p><strong>अथ यथासुखमार्तवमुत्सवं समनुभूय विलासवतीसखः।</strong><br>
<strong>नरपतिश्चकमे मृगयारतिं स मधुमन्मधुमन्मथसंनिभः॥४८॥</strong></p>
<p>अथानन्तरम्। मधुं मथ्नातीति मधुमद्विष्णुः। संपदादित्वात्क्विप्। मधुर्वसन्तः। मथ्नातीति मथः। पचाद्यच्। मनसो मथो मन्मथः कामः। तेषां संनिभः सदृशो मधमन्मधुमन्मथसंनिभः स नरपतिर्दशरथो विलासवतीसखः स्त्रीसहचरः सन्। ऋतुः प्राप्तोऽस्यार्तवः। तमुत्सवं वसन्तोत्सवं यथासुखं समनुभूय मृगयारतिं मृगयाविहारं चकम आचकाङ्क्ष॥</p>
<p>व्यसनासङ्गदोषं परिहरन्नाह—</p>
<p><strong>परिचयं चललक्ष्यनिपातने भयरुषोश्च तदिङ्गितबोधनम्।</strong><br>
<strong>श्रमजयात्प्रगुणां च करोत्यसौ तनुमतोऽनुमतः सचिवैर्ययौ॥४९॥</strong></p>
<p>असौ मृगया। चललक्ष्याणि मृगगवयादीनि। तेषां निपातने परिचयमभ्यासं करोति। भयरुषोर्भयक्रोधयोस्तदिङ्गितत्बोधनं तेषां चललक्ष्याणामिङ्गितस्य चेष्टितस्य भयादिलिङ्गभूतस्य बोधनं ज्ञानं च करोति। तनुं शरीरं श्रमस्य जयान्निरासात्प्रगुणां प्रकृष्टलाघवादिगुणवतीं च करोति। अतो हेतोः सचिवैरनुमतोऽनुमोदितः सन्ययौ। सर्वं चैतद्युद्धोपयोगीत्यतस्तदपेक्षया मृगयाप्रवृत्तिः। न तु व्यसनितयेति भावः॥</p>
<p><strong>मृगवनोपगमक्षमवेषभृद्विपुलकण्ठनिषक्तशरासनः।</strong><br>
<strong>गगनमश्वखुरोद्धतरेणुभिर्नृसविता स वितानभिवाकरोत्॥५०॥</strong></p>
<p>मृगाणां वनं तस्योपगमः प्राप्तिः। तस्य क्षममर्हं वेषं बिभर्तीति स तथोक्तः। मृगयाविहारानुगुणवेषधारीत्यर्थः। विपुलकण्ठे निषक्तशरासनो लग्नधन्वा। ना सवितेव नृसविता पुरुषश्रेष्ठः। उपमितसमासः। स राजाश्वखुरोद्धतरेणुभिर्गगनं वितानं तुच्छमसदिवाकरोत्। गगनं नालक्ष्यतेत्यर्थः। &lsquo;वितानं तुच्छमन्दयोः&rsquo; इति विश्वः। अथवा सवितानमित्येकं पदम्। सवितानमुल्लोचसहितमिवाकरोत्। &lsquo;अस्त्री वितानमुल्लोचः&rsquo; इत्यमरः॥</p>
<p><strong>ग्रथितमौलिरसौ वनमालया तरुपलाशसवर्णतनुच्छदः।</strong><br>
<strong>तुरगवल्गनचञ्चलकुण्डलो विरुरुचे रुरुचेष्टितभूमिषु॥५१॥</strong></p>
<p>वनमालया वनपुष्पस्रजा ग्रथितमौलिर्बद्धधम्मिल्लः। तरूणां पलाशैः पत्त्रैः सवर्णः समानस्तनुच्छदो वर्म यस्य स तथोक्तः। इदं च वर्मणः पलाशसावर्ण्याभिधानं मृगादीनां विश्वासार्थम्। तुरगस्य वल्गनेन गतिविशेषेण चञ्चलकुण्डलोऽसौ दशरथो रुरुभिर्मृगविशेषैश्चेष्टिताश्चरिता या भूमयस्तासु विरुरुचे विदिद्युते॥</p>
<p><strong>तनुलताविनिवेशितविग्रहा भ्रमरसंक्रमितेक्षणवृत्तयः।</strong><br>
<strong>ददृशुरध्वनि तं वनदेवताः सुनयनं नयनन्दितकोसलम्॥५२॥</strong></p>
<p>तनुषु लतासु विनिवेशितविग्रहाः संक्रमितदेहाः। भ्रमरेषु संक्रमिता ईक्षणवृत्तयो दृग्व्यापारा यासां ता वनदेवताः सुनयनं सुलोचनं नयेन नीत्या नन्दितास्तोषिताः कोसला येन तं दशरथमध्वनि ददृशुः। प्रसन्नपावनतया तं देवता अपि गूढवृत्त्या ददृशुरित्यर्थः॥</p>
<p><strong>श्वगणिवागुरिकैः प्रथमास्थितं व्यपगतानलदस्यु विवेश सः।</strong><br>
<strong>स्थिरतुरंगमभूमि निपानवन्मृगवयोगवयोपचितं वनम्॥५३॥</strong></p>
<p>स दशरथः। शुनां गणः स एषामस्तीति श्वगणिनः श्वग्राहिणः। तैः। वागुरा मृगबन्धनरज्जुः। &lsquo;वागुरा मृगबन्धनी&rsquo; इत्यमरः। तया चरन्तीति वागुरिका जालिकाः। &lsquo;चरति&rsquo; इति ठक्प्रत्ययः। &lsquo;द्वौ वागुरिकजालिकौ&rsquo; इत्यमरः। तैश्च प्रथममास्थितमधिष्ठितम्। व्यपगता अनला दावाग्नयो दस्यवस्तस्कराश्च यस्मात्तथोक्तम्। &lsquo;दस्युतस्करमोषकाः&rsquo; इत्यमरः। ‘कारयेद्वनविशोधनमादौ मातुरन्तिकमपि प्रविविक्षुः। आप्तशख्यनुगतः प्रविशेद्वा संकटे च गहने च न तिष्ठेत्&rsquo; इति कामन्दकः। स्थिरा दृढा पङ्कादिरहिता तुरंगमयोग्या भूमिर्यस्य तत्। निपानवदाहावयुक्तम्। &lsquo;आहावस्तु निपानं स्यादुपकूपजलाशये&rsquo;</p>
<p>इत्यमरः। मृगैर्हरिणादिभिर्वयोभिः पक्षिभिर्गवयैर्गोसदृशैररण्यपशुविशेषैश्चोपचितं समृद्धं वनं विवेश प्रविष्टवान्॥</p>
<p><strong>अथ नभस्य इव त्रिदशायुधं कनकपिङ्गतडिद्गुणसंयुतम्।</strong><br>
<strong>धनुरधिज्यमनाधिरुपाददे नरवरो वररोषितकेसरी॥५४॥</strong></p>
<p>अथानाधिर्मनोव्यथारहितो नरवरो नरश्रेष्ठः। रवेण धनुष्टंकारेण रोषिताः केसरिणः सिंहा येन स राजा। कनकमिव पिङ्गः पिशङ्गो यस्तडिदव गुणो मौर्वी तेन संयुतं त्रिदशायुधमिन्द्रचापं नभस्यो भाद्रपदमास इव। &lsquo;स्युर्नभस्यप्रौष्ठपदभाद्रभाद्रपदाः समाः&rsquo; इत्यमरः। अधिज्यमधिगतमौर्वीकं धनुरुपाददे जाग्रह॥</p>
<p><strong>तस्य स्तनप्रणयिभिर्मुहरेणशावै-</strong><br>
<strong>र्व्याहन्यमानहरिणीगमनं पुरस्तात्।</strong><br>
<strong>आविर्बभूव कुशगर्भमुखं मृगाणां</strong><br>
<strong>यूथं तदग्रसरगर्वितकृष्णसारम्॥५५॥</strong></p>
<p>स्तनप्रणयिभिः स्तनपायिभिरेणशावैर्हरिणशिशुभिः। &lsquo;पृथुकः शावकः शिशुः&rsquo; इत्यमरः। व्याहन्यमानं तद्वत्सलतया तद्गमनानुसारेण मुहुर्मुहुः प्रतिषिध्यमानं हरिणीनां गमनं गतिर्यस्य तत्। कुशा गर्भे येषां तानि मुखानि यस्य तत्कुशगर्भमुखम्। तस्य यूथस्याग्रेसरः पुरःसरो गर्वितो द्दप्तश्च कृष्णसारो यस्य तत्। मृगाणां यूथं कुलम्। &lsquo;सजातीयैः कुलं यूथं तिरश्चां पुंनपुंसकम्&rsquo; इत्यमरः। तस्य दशरथस्य पुरस्तादग्र आविर्बभूव। वसन्ततिलकं वृत्तम्॥</p>
<p><strong>तत्प्रार्थितं जवनवाजिगतेन राज्ञा</strong><br>
<strong>तूणीमुखोद्धृतशरेण विशीर्णपङ्क्ति।</strong><br>
<strong>श्यामीचकार वनमाकुलद्दष्टिपातै-</strong><br>
<strong>र्वातेरितोत्पलदलप्रकरैरिवार्द्रैः॥५६॥</strong></p>
<p>जवनो जवशीलः। ‘जुचंक्रम्य—&rsquo; इत्यादिना युच्प्रत्ययः। &lsquo;तरस्वी त्वरितो वेगी प्रजवी जवनो रजः&rsquo; इत्यमरः। तं वाजिनमश्वं गतेनारूढेन। तणीवृधिः। &lsquo;बह्वादिभ्यश्च&rsquo; इति स्त्रियां ङीप्। तस्या मुखाद्विवरादुद्धृतशरेण राज्ञा प्रार्थितमभियातम्। &lsquo;याच्ञायामभियाने च प्रार्थना कथ्यते बुधैः&rsquo; इति केशवः। अतएव विशीर्णा पङ्किः संधीभावो यस्य तत्। मृगयूथं। कर्तृ आर्द्रैर्भयादश्रुसिक्तैराकुला भयचकिता ये दृष्टिपातास्तैः। वातेरितोत्पलदलप्रकरैः पवनकम्पितेन्दीवरदलवृन्दैरिव। वनं श्यामीचकार॥</p>
<p><strong>लक्ष्यीकृतस्य हरिणस्य हरिप्रभावः</strong><br>
<strong>प्रेक्ष्य स्थितां सहचरीं व्यवधाय देहम्।</strong></p>
<p><strong>आकर्णकृष्टमपि कामितया स धन्वी</strong><br>
<strong>बाणं कृपामृदुमनाः प्रतिसंजहार॥५७॥</strong></p>
<p>हरिरिन्द्रो विष्णुर्वा। तस्येव प्रभावः सामर्थ्यं यस्य स तथोक्तः। धन्वी धनुष्मान्स</p>
<p>नृपः। लक्ष्यीकृतस्य वेद्धुमिष्टस्य हरिणस्य स्वप्रेयसो देहं व्यवधायानुरागादन्तर्धाय स्थिताम्। सह चरतीति सहचरी। पचादिषु चरतेष्टित्करणान्ङीप्॥ यथाह वामनः— &lsquo;अनुचरीति चरेष्टित्त्वात्&rsquo; इति। तां सहचरीं हरिणीं प्रेक्ष्य कामितया स्वयं कामुकत्वात्। कृपामृदुमनाः करुणार्द्रचित्तः सन्। आकर्णकृष्टमपि। दुष्प्रतिसंहरमपीत्यर्थः। बाणं प्रतिसंजहार। नैपुण्यादित्यर्थः। नैपुण्यं तु धन्वीत्यनेन गम्यते।</p>
<p><strong>तस्यापरेष्वपि मृगेषु शरान्मुमुक्षोः</strong><br>
<strong>कर्णान्तमेत्य बिभिदे निबिडोऽपि मुष्टिः।</strong><br>
<strong>त्रासातिमात्रचटुलैः स्मरतः सुनेत्रैः</strong><br>
<strong>प्रौढप्रियानयनविभ्रमचेष्टितानि॥५८॥</strong></p>
<p>त्रासाद्भयादतिमात्रचटुलैरत्यन्तचञ्चलैः सुनेत्रैः प्रौढप्रियानयनविभ्रमचेष्टितानि प्रगल्भकान्ताविलोचनविलासव्यापारान्सादृश्यात्स्मरतः। अपरेष्वपि मृगेषु शरान्मुमुक्षोर्मोक्तुमिच्छोस्तस्य नृपस्य निबिडो दृढोऽपि मुष्टिः कर्णान्तमेत्य प्राप्य बिभिदे। स्वयमेव भिद्यते स्म। भिदेः कर्मकर्तरि लिट्। कामिनस्तस्य प्रियाविभ्रमस्मृतिजनितकृपातिरेकान्मुष्टिभेदः। न त्वनैपुण्यादिति तात्पर्यार्थः॥</p>
<p><strong>उत्तस्थुषः सपदि पल्वलपङ्कमध्या-</strong><br>
<strong>न्मुस्ताप्ररोहकवलावयवानुकीर्णम्।</strong><br>
<strong>जग्राह स द्रुतवराहकुलस्य मार्गं</strong><br>
<strong>सुव्यक्तमार्द्रपदपङ्किभिरायताभिः॥५९॥</strong></p>
<p>स नृपः। मुस्ताप्ररोहाणां मुस्ताङ्कुराणां कवला ग्रासाः। तेषामवयवैः श्रमविवृतमुखभ्रंशिभिः शकलैरनुकीर्ण़ व्याप्तम्। आयताभिर्दीर्घाभिरार्द्रपदपङ्किभिः सुव्यक्तम्। सपदि पल्वलपङ्कमध्यादुत्तस्थुष उत्थितस्य द्रुतवराहकुलस्य पलायितवराहयूथस्य मार्गं जग्राहानुससार॥</p>
<p><strong>तं वाहनादवनतोत्तरकायमीष-</strong><br>
<strong>द्विध्यन्तमुद्धृतसटाः प्रतिहन्तुमीषुः।</strong><br>
<strong>नात्मानमस्य विविदुः सहसा वराहा</strong><br>
<strong>वृक्षेषु विद्धमिषुभिर्जघनाश्रयेषु॥६०॥</strong></p>
<p>वराहाः। वाहनादश्वादीषदवनतोत्तरकायं किंचिदानतपूर्वकायं विध्यन्तं प्रहरन्तं तं नृपम्। उद्धृतसटा ऊर्ध्वकेसराः सन्तः। &lsquo;सटा जटाकेसरयोः&rsquo; इति केशवः। प्रतिहन्तुमीषुः प्रतिहर्तुमैच्छन्। अस्य नृपस्येषुभिः सहसा जघनानामाश्रयेष्ववष्टम्भेषु वृक्षेषु विद्धमात्मानं न विविदुः। एतेन वराहाणां मनस्वित्वं नृपस्य हस्तलाघवं चोक्तम्॥</p>
<p><strong>तेनाभिघातरभसस्य विकृष्य पत्त्री</strong><br>
<strong>वन्यस्य नेत्रविवरे महिषस्य मुक्तः।</strong><br>
<strong>निर्भिद्य विग्रहमशोणितलिप्तपुङ्ख-</strong><br>
<strong>स्तं पातयां प्रथममास पपात पश्चात्॥६१॥</strong></p>
<p>अभिघाते रभस औत्सुक्यं यस्य तस्य। अभिहन्तुमुद्यतस्येत्यर्थः। वन्यस्य वने भवस्य महिषस्य नेत्रविवरे नेत्रमध्ये तेन नृपेण विकृष्याकृष्य मुक्तः पत्त्री शरो विग्रहं महिषदेहं निर्भिद्य विदार्य। शोणितलिप्तो न भवतीत्यशोणितलिप्तः पुङ्खो यस्य स तथोक्तः सन्। तं महिषं प्रथमं पातयामास। स्वयं पश्चात्पपात। &lsquo;कृञ्चानुप्रयुज्यते लिटि&rsquo; इत्यत्रानुशब्दस्य व्यवहितविपर्यस्तप्रयोगनिवृत्त्यर्थत्वात् &lsquo;पातयां प्रथममास&rsquo; इत्यपप्रयोग इति पाणिनीयाः। यथाह वार्तिककारः— &lsquo;विपर्यासनिवृत्त्यर्थे व्यवहितनिवृत्त्यर्थं च&rsquo; इति॥</p>
<p><strong>प्रायो विषाणपरिमोक्षलघूत्तमाङ्गा-</strong><br>
<strong>न्खङ्गांश्चकार नृपतिर्निशितैः क्षुरप्रैः।</strong><br>
<strong>शृङ्गं स द्दप्तविनयाधिकृतः परेषा-</strong><br>
<strong>मत्युच्छ्रितं न ममृषे न तु दीर्घमायुः॥६२॥</strong></p>
<p>नृपतिर्निशितैः क्षरप्रैः शरविशेषैः खड्गान्खड्गाख्यान्मृगान्। &lsquo;गण्डके खड्गखड्गिनौ&rsquo; इत्यमरः। प्रायो बाहुल्येन विषाणपरिमोक्षेण शृङ्गभङ्गेन लघून्यगुरूण्युत्तमाङ्गानि शिरांसि येषां तांश्चकार। न त्ववधीदित्यर्थः। कुतः। द्दप्तविनयाधिकृतो दुष्टनिग्रहनियुक्तः स राजा परेषां प्रतिकूलानामत्युच्छ्रितमुन्नतं शृङ्गं विषाणं प्राधान्यं च। &lsquo;शृङ्गं प्राधान्यसान्वोश्च&rsquo; इत्यमरः। न ममृषे न सेहे। दीर्घमायुर्जीवितकालम्। &lsquo;आयुर्जीवितकालो ना&rsquo; इत्यमरः। न ममृष इति न। किंतु ममृष एवेत्यर्थः॥</p>
<p><strong>व्याघ्रानभीरभिमुखोत्पतितान्गुहाभ्यः</strong><br>
<strong>फुल्लासनाग्रविटपानिव वायुरुग्णान्।</strong><br>
<strong>शिक्षाविशेषलघुहस्ततया निमेषा-</strong><br>
<strong>त्तूणीचकार शरपूरितवक्ररन्धान्॥६३॥</strong></p>
<p>अभीर्निर्भीकः स धन्वी गुहाभ्योऽभिमुखमुत्पतितान्। वायुना रुग्णान्भग्नान्। फुल्ला विकसिताः। ‘अनुपसर्गात्फुल्लक्षीबकृशोल्लाघाः&rsquo; इति निष्ठातकारस्य लत्वनिपातः। येऽसनस्य सर्जवृक्षस्य। &lsquo;सर्जकासनबन्धूकपुष्पप्रियकजीवकाः&rsquo; इत्यमरः। अग्रविटपास्तानिव स्थितान्। इषुधिभूतानित्यर्थः। व्याघ्राणां चित्ररूपत्वादुपमाने फुल्लविशेषणम्। शरैः पूरितानि वक्ररन्ध्राणि येषां तान्व्याघ्रान्। शिक्षाविशेषेणाभ्यासातिशयेन लघुहस्ततया क्षिप्रहस्ततया निमेषात्तूणीचकार। तूर्णं शरैः पूरितवानित्यर्थः॥</p>
<p><strong>निर्घातोग्रैः कुञ्जलीनाञ्जिघांसुर्ज्यानिर्घोषैः क्षोभयामास सिंहान्।</strong><br>
<strong>नूनं तेषामभ्यसूयापरोऽभूद्वीर्योदग्रे राजशब्दे मृगेषु॥६४॥</strong></p>
<p>कुञ्जेषु लीनान्। ‘निकुञ्जकुञ्जौ वा क्लीवे लतादिपिहितोदरे&rsquo; इत्यमरः। सिंहाञ्जिघांसुईन्तुमिच्छुः। निर्घातो व्योमोत्थित औत्पातिकः शब्दविशेषः। तद्वदुग्रै रौद्रैर्ज्यानिर्घोषैर्मौर्वीशब्दैः क्षोभयामास। अत्रोत्प्रेक्षते— तेषां सिंहानां संबन्धिनि वीर्येणोदग्र उन्नते मृगेषु विषये यो राजशब्दस्तस्मिन्नभ्यसूयापरोऽभून्नूनम्। अन्यथा कथमेतानन्विष्य हन्यादित्यर्थः। &lsquo;मृगाणाम्&rsquo; इति पाठे समासे गुणभूतत्वाद्राजशब्देन संबन्धो दुर्घटः। शालिनी वृत्तम्— &lsquo;शालिन्युक्ता म्तौ तगौ गोऽव्धिलोकैः&rsquo; इति लक्षणात्॥</p>
<p><strong>तान्हत्वा गजकुलबद्धतीव्रवैरान्काकुत्स्थः कुटिलनखाग्रलग्नमुक्तान्।</strong><br>
<strong>आत्मानं रणकृतकर्मणां गजानामानृण्यं गतमिव मार्गणैरमंस्त॥६५॥</strong></p>
<p>काकुत्स्थो दशरथः। गजकुलेषु वद्धं तीव्रं वैरं यैस्तान्। कुटिलेषु नखाग्रेषु लग्ना मुक्ता गजकुम्भमौक्तिकानि येषां तान्सिहान्हत्वा। आत्मानं रणेषु कृतकर्मणां कृतोपकाराणां गजानामानृण्यमनृणत्वं मार्गणैः शरैः। &lsquo;मार्गणो याचके शरे&rsquo; इति विश्वः। गतं प्राप्तवन्तमिवामंस्त मेने॥</p>
<p><strong>चमरान्परितः प्रवर्तिताश्वः क्वचिदाकर्णविकृष्टभल्लवर्षी।</strong><br>
<strong>नृपतीनिव तान्वियोज्य सद्यः सितबालव्यजनैर्जगाम शान्तिम्॥६६॥</strong></p>
<p>क्वचिच्चमरान्परितः। ‘अभितःपरितःसमया—&rsquo; इत्यादिना द्वितीया। प्रवर्तिताश्वः प्रधाविताश्वः। आकर्णविकृष्टभल्लानिषुविशेषान्वर्षतीति तथोक्तः स नृपः। नृपतीनिव। तांश्चमरान्सितबालव्यजनैः शुभ्रचामरैर्वियोज्य विरहय्य सद्यः शान्तिं जगाम। शूराणां परकीयमैश्वर्यमेवासह्यम्। न तु जीवितमिति भावः। औपच्छन्दसिकं वृत्तम्॥</p>
<p><strong>अपि तुरगसमीपादुत्पतन्तं मयूरं</strong><br>
<strong>न स रुचिरकलापं बाणलक्ष्यीचकार।</strong><br>
<strong>सपदि गतमनस्कश्चित्रमाल्यानुकीर्णे</strong><br>
<strong>रतिविगलितबन्धे केशपाशे प्रियायाः॥६७॥</strong></p>
<p>स नृपस्तुरगसमीपादुत्पतन्तमपि। सुप्रहारमपीत्यर्थः। रुचिरकलापं भासुरबर्हम्। मह्यामतिशयेन रौतीति मयूरो बर्ही। पृषोदरादित्वात्साधुः। तं चित्रेण माल्येनानुकीर्णे रतौ विगलितबन्धे प्रियायाः केशपाशे सपदि गतमनस्कः प्रवृत्तचित्तः। &lsquo;उरःप्रभृतिभ्यः कप्&rsquo; इति कप्प्रत्ययः। न बाणलक्ष्यीचकार। न प्रजहारेत्यर्थः॥</p>
<p><strong>तस्य कर्कशविहारसंभवं स्वेदमाननविलग्नजालकम्।</strong><br>
<strong>आचचाम सतुषारशीकरो भिन्नपल्लवपुटो वनानिलः॥६८॥</strong></p>
<p>कर्कशविहारादतिव्यायामात्संभवो यस्य तम्। आनने विलग्नजालकं बद्धकदम्बकं तस्य नृपस्य स्वेदम्। सतुषारशीकरः शिशिराम्बुकणसहितः। भिन्ना निर्दलिताः पल्लवानां पुटाः कोशा येन सः। वनानिल आचचाम। जहारेत्यर्थः। रथोद्धता वृत्तमेतत्॥</p>
<p><strong>इति विस्मृतान्यकरणीयमात्मनः सचिवावलम्बितधुरं धराधिपम्।</strong><br>
<strong>परिवृद्धरागमनुबन्धसेवया मृगया जहार चतुरेव कामिनी॥६९॥</strong></p>
<p>इति पर्वोक्तप्रकारेणात्मनो विस्मृतमन्यत्करणीयं कार्यं येन तम्। विस्मृतात्मकार्यान्तरमित्यर्थः। सचिवैरवलम्बिता धृता धूर्यस्य तम्। &lsquo;ऋक्पूरब्धूः पथामानक्षे&rsquo; इति समासान्तोऽच्प्रत्ययः। अनुबन्धसेवया संततसेवया परिवृद्धो रागो यस्य तं धराधिपम्। मृग्यन्ते यस्यां मृगा इति मृगया। &lsquo;परिचर्यापरिसर्यामृगयाटाट्यादीनामुपसंख्यानम्&rsquo; इति शप्प्रत्ययान्तो निपातः। चतुरा विदग्धा कामिनीव। जहाराचकर्ष। &lsquo;न जातु कामः कामानामुपभोगेन शाम्यति। हविषा कृष्णवर्त्मेव भूय एवाभिवर्धते॥&rsquo; इति भावः॥</p>
<p><strong>स ललितकुसुमप्रवालशय्यां ज्वलितमहौषधिदीपिकासनाथाम्।</strong><br>
<strong>नरपतिरतिवाहयांबभूव क्वचिदसमेतपरिच्छदस्त्रियामाम्॥७०॥</strong></p>
<p>स नरपतिः। ललितानि कुसुमानि प्रवालानि पल्लवानि शय्या यस्यां ताम्। ज्वलिताभिर्महौषधिभिरेव दीपिकाभिः सनाथाम्। तत्प्रधानामित्यर्थः। त्रियामां रात्रिं क्वचिदसमेतपरिच्छदः। परिहृतपरिजनः सन्नित्यर्थः। अतिवाहयांबभूव गमयामास। पुष्पिताग्रावृत्तम्॥</p>
<p><strong>उषसि स गजयूथकर्णतालैः पटुपटहध्वनिभिर्विनीतनिद्रः।</strong><br>
<strong>अरमत मधुराणि तत्र शृण्वन्विहगविकूजितबन्दिमङ्गलानि॥७१॥</strong></p>
<p>उषसि प्रातः पटूनां पटहानामिव ध्वनिर्येषां तैर्गजयूथानां कणरेव तालैर्वाद्यप्रभेदैर्विनीतनिद्रः स नृपस्तत्र वने मधुराणि विहगानां विहंगानां विकूजितान्येव बन्दिनां मङ्गलानि मङ्गलगीतानि शृण्वन्नरमत॥</p>
<p><strong>अथ जातु रुरोर्गृहीतवर्त्मा विपिने पार्श्वचरैरलक्ष्यमाणः।</strong><br>
<strong>श्रमफेनमुचा तपस्विगाढां तमसां प्राप नदीं तुरंगमेण॥७२॥</strong></p>
<p>अथ जातु कदाचिद्गुरोर्मृगस्य गृहीतवर्त्मा स्वीकृतरुरुमार्गो विपिने वने पार्श्वचरैरलक्ष्यमाणः। तुरगवेगादित्यर्थः। श्रमेण फेनमुचा। सफेनं स्विद्यतेत्यर्थः। तुरंगमेण तपस्विभिर्गाढामवगाढां सेवितां तमसां नाम नदीं सरितं प्राप॥</p>
<p><strong>कुम्भपूरणभवः पटुरुच्चैरुच्चचार निनदोऽम्भसि तस्याः।</strong><br>
<strong>तत्र स द्विरदबृंहितशङ्की शब्दपातिनमिषुं विससर्ज॥७३॥</strong></p>
<p>तस्यास्तमसाया अम्भसि कुम्भपूरणेन भव उत्पन्नः। पचाद्यच्। पटुर्मधुरः। उच्चैर्गम्भीरो निनदो ध्वनिरुच्चचारोदियाय। तत्र निनदे स नृपः। द्विरदबृंहितं शङ्कत इति द्विरदबृंहितशङ्की सन्। शब्देन शब्दानुसारेण पततीति शब्दपातिनमिषुं विससर्ज। स्वागतावृत्तम्॥</p>
<p><strong>नृपतेः प्रतिषिद्धमेव तत्कृतवान्पङ्किरथो विलङ्घ्य यत्।</strong><br>
<strong>अपथे पदमर्पयन्ति हि श्रुतवन्तोऽपि रजोनिमीलिताः॥७४॥</strong></p>
<p>तत्कर्म नृपतेः क्षत्त्रियस्य प्रतिषिद्धमेव निषिद्धमेव यदेतत्कर्म गजवधरूपं पङ्किरथो दशरथो विलङ्घथ &lsquo;लक्ष्मीकामो युद्धादन्यत्र करिवधं न कुर्यात्&rsquo; इति शास्त्रमुल्लङ्घ्य कृतवान्। ननु विदुषस्तस्य कथमीदृग्विचेष्टितमत आह—अपथ इति। श्रुतवन्तोऽपि विद्वांसोऽपि रजोनिमीलिता रजोगुणावृताः सन्तः। न पन्था इत्यपथम्। &lsquo;पथो विभाषा&rsquo; इति वा समासान्तः। ‘अपथं नपुंसकम्&rsquo; इति नपुंसकम्। &lsquo;अपन्थास्त्वपथं तुल्यम्&rsquo; इत्यमरः। तस्मिन्नपथेऽमार्गे पदमर्पयन्ति हि निक्षिपन्ति हि। प्रवर्तन्त इत्यर्थः। वैतालीयं वृत्तम्॥</p>
<p><strong>हा तातेति क्रन्दितमाकर्ण्य विषण्ण-</strong><br>
<strong>स्तस्यान्विष्यन्वेतसगूढं प्रभवं सः।</strong><br>
<strong>शल्यप्रोतं प्रेक्ष्य सकुम्भं मुनिपुत्रं</strong><br>
<strong>तापादन्तःशल्य इवासीत्क्षितिपोऽपि॥७५॥</strong></p>
<p>हेत्यार्तौ। तातो जनकः। &lsquo;हा विषादशुगर्तिषु&rsquo; इति। &lsquo;तातस्तु जनकः पिता&rsquo; इति चामरः। हा तातेति क्रन्दितं क्रोशनमाकर्ण्य। विषण्णो भग्नोत्साहः सन्। तस्य क्रन्दितस्य वेतसैर्गुढं छन्नम्। प्रभवत्यस्मादिति प्रभवः कारणम्। तमन्विष्यञ्छल्येन शरेण प्रोतं स्यूतम्। &lsquo;शल्यं शङ्कौ शरे वंशे&rsquo; इति विश्वः। सकुम्भं मुनिपुत्रं प्रेक्ष्य स क्षितिपोऽपि तापाद्दुःखादन्तःशल्यं यस्य सोऽन्तःशल्य इवासीत्। मत्तमयूरं वृत्तम्॥</p>
<p><strong>तेनावतीर्य तुरगात्प्रथितान्वयेन</strong><br>
<strong>पृष्टान्वयः स जलकुम्भनिषण्णदेहः।</strong><br>
<strong>तस्मै द्विजेतरतपस्विसुतं स्स्वलद्भि-</strong><br>
<strong>रात्मानमक्षरपदैः कथयांबभूव॥७६॥</strong></p>
<p>प्रथितान्वयेन प्रख्यातवंशेन। एतेन पापभीरुत्वं सूचितम्। तेन राज्ञा तुरगादवतीर्य। पृष्टान्वयो ब्रह्महत्याशङ्कया पृष्टकुलः। जलकुम्भनिषण्णदेहः स मुनिपुत्रस्तस्मै राज्ञे स्खलद्भिः। अशक्तिवशादर्धोच्चारितैरित्यर्थः। अक्षरप्रायैः पदैरक्षरपदैरात्मानं द्विजेतरश्चासौ तपस्विसुतश्च तं द्विजेतरतपस्विसुतं कथयांबभूव। न तावत्त्रैवर्णिक एवाहमस्मि किंतु करणः। ‘वैश्यात्तु करणः शूद्रायाम्&rsquo; इति याज्ञवल्क्यः। कुतो ब्रह्महत्येत्यर्थः। तथा च रामायणे— ‘ब्रह्महत्याकृतं पापं हृदयादपनीयताम्। न द्विजातिरहं राजन्मा भूत्ते मनसो व्यथा॥ शूद्रायामस्मि वैश्येन जातो जनपदाधिप॥&rsquo; इति॥</p>
<p><strong>तच्चोदितश्च तमनुद्धृतशल्यमेव</strong><br>
<strong>पित्रोः सकाशमवसन्नदृशोर्निनाय।</strong><br>
<strong>ताभ्यां तथागतमुपेत्य तमेकपुत्र-</strong><br>
<strong>मज्ञानतः स्वचरितं नृपतिः शशंस॥७७॥</strong></p>
<p>तच्चोदितस्तेन पुत्रेण चोदितः पितृसमीपं प्रापयेत्युक्तः स नृपतिरनुद्धृतशल्यमनुत्पाटितशरमेव तं मुनिपुत्रम्। अवसन्नदृशोर्नष्टचक्षुषोः। अन्धयोरित्यर्थः। पित्रोर्मातापित्रोः &lsquo;पिता मात्रा&rsquo; इत्येकशेषः। सकाशं समीपं निनाय। इदं च रामायणविरुद्धम्। तत्र—&lsquo;अथाहमेकस्तं देशं नीत्वा तौ भृशदुःखितौ। अस्पर्शयमहं पुत्रं तं मुनिं सह भार्यया॥&rsquo; इति नदीतीर एव मृतं पुत्रं प्रति पित्रोरानयनाभिधानात्। तथागतं वेतसगूढम्। एकश्चासौ पुत्रश्चैकपुत्रस्तम्। एकग्रहणं पित्रोरनन्यगतिकत्वसूचनार्थम्। तं मुनिपुत्रमुपेत्य संनिकृष्टं गत्वाज्ञानतः करिभ्रान्त्या स्वचरितं स्वकृतं ताभ्यां मातापितृभ्याम्। क्रियाग्रहणाच्चतुर्थी। शशंस कथितवान्॥</p>
<p><strong>तौ दंपती बहु विलप्य शिशोः प्रहर्त्रा</strong><br>
<strong>शल्यं निखातमुदहारयतामुरस्तः।</strong><br>
<strong>सोऽभूत्परासुरथ भूमिपतिं शशाप</strong><br>
<strong>हस्तार्पितैर्नयनवारिभिरेव वृद्धः॥७८॥</strong></p>
<p>तौ जाया च पतिश्च दंपती। राजदन्तादिषु जायाशब्दस्य दम्भावो जम्भावश्च विकल्पेन निपातितः। &lsquo;दंपती जंपती जायापती भार्यापती च तौ&rsquo; इत्यमरः। बहु विलप्य</p>
<p>भूरि परिदेव्य। ‘बिलापः परिदेवनम्&rsquo; इत्यमरः। शिशोरुरस्तो वक्षसः। &lsquo;पञ्चम्यास्तसिल&rsquo;। निखातं शल्यं शरं प्रहर्त्रा राज्ञोदहारयतामुद्धारयामासतुः। स शिशुः परासुर्गतप्राणोऽभूत्। अथ वृद्धो हस्तार्पितैर्नयनवारिभिरेव शापदानस्य जलपूर्वकत्वात्तैरेव भूमिपतिं शशाप॥</p>
<p><strong>दिष्टान्तमाप्स्यति भवानपि पुत्रशोका-</strong><br>
<strong>दन्त्ये वयस्यहमिवेति तमुक्तवन्तम्।</strong><br>
<strong>आकान्तपूर्वमिव मुक्तविषं भुजंगं</strong><br>
<strong>प्रोवाच कोसलपतिः प्रथमापराद्धः॥७९॥</strong></p>
<p>हे राजन्, भवानप्यन्त्ये वयस्यहमिव पुत्रशोकाद्दिष्टान्तं कालावसानम्। मरणमित्यर्थः। &lsquo;दिष्टः काले च दैव स्याद्दिष्टम्&rsquo; इति विश्वः। आप्स्यति प्राप्स्यति। इत्युक्तवन्तम्। आक्रान्तः पादाहतः पूर्वमाक्रान्तपूर्वः। सुप्सुपेति समासः। तम्। प्रथममपकृतमित्यर्थः। मुक्तविषमपकारात्पश्चादुत्सृष्टविषं भुजंगमिव स्थितं तं वृद्धं प्रति प्रथमापराद्धः प्रथमापराधी। कर्तरि क्तः। इदं च सहने कारणमुक्तम्। कोसलपतिर्दशरथः शापदानात्पश्चादप्येनं मुनिं प्रोवाच॥</p>
<p><strong>शापोऽप्यदृष्टतनयाननपद्मशोभे</strong><br>
<strong>सानुग्रहो भगवता मयि पातितोऽयम्।</strong><br>
<strong>कृष्यां दहन्नपि खलु क्षितिमिन्धनेद्धो</strong><br>
<strong>बीजप्ररोहजननीं ज्वलनः करोति॥८०॥</strong></p>
<p>अदृष्टा तनयाननपद्मशोभा येन तस्मिन्नपुत्रके मयि भगवता पातितः। वज्रप्रायत्वात्पातित इत्युक्तम्। अयं पुत्रशोकान्म्रियस्वेत्येवंरूपः शापोऽपि सानुग्रहः। वृद्धकुमारीवरन्यायेनेष्टावाप्तेरन्तरीयकत्वात्सोपकार एव। निग्राहकस्याप्यनुग्राहकत्वमर्थान्तरन्यासेनाह— कृष्यामिति। इन्धनैः काष्ठैरिद्धः प्रज्वलितो ज्वलनोऽग्निः कृष्यां कर्षणार्हाम्। &lsquo;ऋदुपधाच्चाक्कृपि चृतेः&rsquo; इति क्यप्। क्षितिं दहन्नपि बीजप्ररोहाणां बीजाङ्कुराणां जननीमुत्पादनक्षमां करोति॥</p>
<p><strong>इत्थंगते गतघृणः किमयं विधत्तां</strong><br>
<strong>वध्यस्तवेत्यभिहितो वसुधाधिपेन।</strong><br>
<strong>एतान्हुताशनवतः स मुनिर्ययाचे</strong><br>
<strong>पुत्रं परासुमनुगन्तुमनाः सदारः॥८१॥</strong></p>
<p>इत्थंगते प्रवृत्ते सति। वसुधाधिपेन राज्ञा। गतघृणो निष्करुणः। हन्तृत्वान्निष्कृप इत्यर्थः। अत एव तब वध्यो वधार्होऽयं जनः। अयमिति राज्ञो निर्वेदादनादरेण स्वात्मनिर्देशः। किं विधत्तामित्यभिहित उक्तः। मया किं विधेयमिति विज्ञापित इत्यर्थः। स मुनिः सदारः सभार्यः परासुं गतासुं पुत्रमनुगन्तुं मनो यस्य सोऽनुगन्तुमनाः सन्। &lsquo;तुं काममनसोरेपि&rsquo; इति मकारलोपः। हुताशनवतः साग्नीनेधान्काष्टानि ययाचे। न चात्रात्मघातदोषः। &lsquo;अनुष्ठानासमर्थस्य वानप्रस्थस्य जीर्यतः। भृग्वग्निजलसंपातैर्मरणं प्रविधीयते॥&rsquo; इत्युक्तेः॥</p>
<p><strong>प्राप्तानुगः सपदि शासनमस्य राजा</strong><br>
<strong>संपाद्य पातकविलुप्तधृतिर्निवृत्तः।</strong><br>
<strong>अन्तर्निविष्टपदमात्मविनाशहेतुं</strong><br>
<strong>शापं दधज्ज्वलनमौर्वमिवाम्बुराशिः॥८२॥</strong></p>
<p>प्राप्तानुगः प्राप्तानुचरो राजा सपद्यस्य मुनेः शासनं काष्ठसंभारणरूपं प्रागेकोऽपि संप्रति प्राप्तानुचरत्वात्संपाद्य पातकेन मुनिवधरूपेण विलुप्तधृतिर्नष्टोत्साहः सन्। अन्तर्निविष्टपदमन्तर्लब्धस्थानमात्मविनाशहेतुं शापम्। अम्बुराशिरौर्वं ज्वलनं वडवानलमिव। &lsquo;और्वस्तुवाडवो वडवानलः&rsquo; इत्यमरः। दधद्धृतवान्सन्। निवृत्तः। वनादिति शेषः॥</p>
<p>इति महामहोपाध्यायकोलाचलमल्लिनाथसूरिविरचितया संजीविनीसमाख्यया<br>
व्याख्यया समेतो महाकविश्रीकालिदासकृतौ रघुवंशे महाकाव्ये<br>
मृगयावर्णनो नाम नवमः सर्गः।</p>
<p><strong>दशमः सर्गः।</strong></p>
<p>आशंसे नित्यमानन्दं रामनामकथामृतम्।<br>
सद्भिः स्वश्रवणैर्नित्यं पेयं पापं प्रणोदितुम्॥</p>
<p><strong>पृथिवीं शासतस्तस्य पाकशासनतेजसः।</strong><br>
<strong>किंचिदूनमनुनर्द्धेः शरदामयुतं ययौ॥१॥</strong></p>
<p>पृथिवीं शासतः पालयतः पाकशासनतेजस इन्द्रवर्चसः। अनूनर्द्धेर्महासमृद्धेस्तस्य दशरथस्य किंचिदूनमीषन्न्यूनं शरदां वत्सराणाम्। &lsquo;स्यादृतौ वत्सरे शरत्&rsquo; इत्यमरः। अयुतं दशसहस्रं ययौ। &lsquo;एकदशशतसहस्राण्ययुतं लक्षं तथा प्रयुतम्। कोट्यर्बुदं च पद्मं स्थानात्स्थानं दशगुणं स्यात्॥&rsquo; इत्यार्यभट्टः। इदं च मुनिशापात्परं वेदितव्यं न तु जननात्। &lsquo;पष्टिवर्षसहस्राणि जातस्य मम कौशिक। दुःखेनोत्पादितश्चायं न रामं नेतुमर्हसि॥&rsquo; इति रामायणविरोधात्। नाप्यभिषेकात्परं तस्यापि &lsquo;सम्यग्विनीतमथ वर्महरं कुमारमादिश्य रक्षणविधौ विधिवत्प्रजानाम्&rsquo; (८।९४) इति कौमारानुष्टितत्वाभिधानात्स एव विरोध इति॥</p>
<p><strong>न चोपलेभे पूर्वेषामृणनिर्मोक्षसाधनम्।</strong><br>
<strong>सुताभिधानं स ज्योतिः सद्यः शोकतमोपहम्॥२॥</strong></p>
<p>स दशरथः पूर्वेषां पितॄणामृणनिर्मोक्षसाधनम्। &lsquo;एष वा अनृणो यः पुत्री&rsquo; इति श्रुतेः। पितॄणामृणविमुक्तिकारणम्। सद्यः शोक एव तमस्तदपहन्तीति शोकतमोपहम्। अत्राभयंकर इतिवदुपपदेऽपि तदन्तविधिमाश्रित्य &lsquo;अपे क्लेशतमसोः&rsquo; इति डप्रत्ययः। सुताभिधानं सुताख्यं ज्योतिर्नोपलेभे न प्राप च॥</p>
<p><strong>अतिष्ठत्प्रत्ययापेक्षसंततिः स चिरं नृपः।</strong><br>
<strong>प्राङ्मन्थादनभिव्यक्तरत्नोत्पत्तिरिवार्णवः॥३॥</strong></p>
<p>प्रत्ययं हेतुमपेक्षत इति प्रत्ययापेक्षा संततिर्यस्य स तथोक्तः। &lsquo;प्रत्ययोऽधीनशपथज्ञानविश्वासहेतुषु&rsquo; इत्यमरः। स नृपः। मन्थात्प्राङ्मन्थनात्पूर्वमनभिव्यक्तादृष्टा रत्नोत्पत्तिर्यस्य सोऽर्णव इव। चिरमतिष्ठत्। सामग्र्यभावाद्विलम्बो न तु वन्ध्यत्वादिति भावः॥</p>
<p><strong>ऋष्यशृङ्गादयस्तस्य सन्तः संतानकाङ्क्षिणः।</strong><br>
<strong>आरेभिरे जितात्मानः पुत्रीयामिष्टिमृत्विजः॥४॥</strong></p>
<p>ऋष्यशृङ्गादयः। ऋष्यशृङ्गो नाम कश्चिदृषिः। तदादयः। ऋतुमृतौ वा यजन्तीत्यृत्विजो याशिकाः। ‘ऋत्विग्दधृक्—&rsquo; इत्यादिना क्विवन्तो निपातः। जितात्मानो जितान्तःकरणाः सन्तः संतानकाङ्क्षिणः पुत्रार्थिनस्तस्य दशरथस्य पुत्रीयां पुत्रनिमित्ताम्। &lsquo;पुत्राच्छ च&rsquo; इति छप्रत्ययः। इष्टिं यागमारेभिरे प्रचक्रमिरे॥</p>
<p><strong>तस्मिन्नवसरे देवाः पौलस्त्योपप्लुता हरिम्।</strong><br>
<strong>अभिजग्मुर्निदाघार्ताश्छायावृक्षमिवाध्वगाः॥५॥</strong></p>
<p>तस्मिन्नवसरे पुत्रकामेष्टिप्रवृत्तिसमये देवाः। पुलस्त्यस्य गोत्रापत्यं पुमान्पौलस्त्यो रावणः। तेनोपप्लुताः पीडिताः सन्तः। निदाघार्ता धर्मातुराः। अध्वानं गच्छन्तीत्यध्वगाः पान्थाः। ‘अन्तात्यन्ताध्वदूरपारसर्वानन्तेषु डः&rsquo; इति डप्रत्ययः। छायाप्रधानं वृक्षं छायावृक्षमिव। शाकपार्थिवादित्वात्समासः। हरिं विष्णुमभिजग्मुः॥</p>
<p><strong>ते च प्रापुरुदन्वन्तं बुबुधे चादिपूरुषः।</strong><br>
<strong>अव्याक्षेपो भविष्यन्त्याः कार्यसिद्धेर्हि लक्षणम्॥६॥</strong></p>
<p>ते देवाश्चोदन्वन्तं समुद्रम्। &lsquo;उदन्वानुदधौ च&rsquo; इति निपातः। प्रापुः। आदिपूरुषो विष्णुश्व बुबुधे। योगनिद्रां जहावित्यर्थः। गमनप्रतिबोधयोरविलम्बार्थौ चकारौ। तथाहि। अव्याक्षेपो गम्यस्याव्यासङ्गः। अविलम्ब इति यावत्। भविष्यन्त्याः कार्यसिद्धेर्लक्षणं लिङ्गं हि। उक्तं च—&lsquo;अनन्यपरता चास्य कार्यसिद्धेस्तु लक्षणम्&rsquo; इति॥</p>
<p><strong>भोगिभोगासनासीनं ददृशुस्तं दिवौकसः।</strong><br>
<strong>तत्फणामण्डलोदर्चिर्मणिद्योतितविग्रहम्॥७॥</strong></p>
<p>द्यौरोको येषां ते दिवौकसो देवाः। पृषोदरादित्वात्साधुः। यद्वा दिवशब्दोऽदन्तोऽप्यस्ति। तथा च बुद्धचरिते— &lsquo;न शोभते तेन हि नो विना पुरं मरुत्वता वृत्रवधे यथा दिवम्&rsquo; इति। तत्र &lsquo;दिवु क्रीडादौ&rsquo; इति धातोः &lsquo;इगुपध—&rsquo; इति कः। दिवमोक एषामिति विग्रहः। भोगिनः शेषस्य भोगः शरीरम्। &lsquo;भोगः सुखे ख्यादिभृतावहेश्च फणकाययोः&rsquo; इत्यमरः। स एवासनं सिंहासनम्। तत्रासीनमुपविष्टम्। आसेः शानच्। &lsquo;ईदासः&rsquo; इतीकारादेशः। तस्य भोगिनः फणामण्डले य उदर्चिष उद्रश्मयो मणयस्तैर्द्योतितविग्रहं तं विष्णुं ददृशुः॥</p>
<p><strong>श्रियः पद्मनिषण्णायाः क्षौमान्तरितमेखले।</strong><br>
<strong>अङ्के निक्षिप्तचरणमास्तीर्णकरपल्लवे॥८॥</strong></p>
<p>कीदृशं विष्णुम्। पद्मे निषण्णाया उपविष्टायाः श्रियः क्षौमान्तरिता दुकूलव्यवहिता</p>
<p>मेखला यस्य तस्मिन्। आस्तीर्णौ करपल्लवौ पाणिपल्लवौ यस्मिन्। विशेषणद्वयेनापि चरणयोः सौकुमार्यात्कटिमेखलास्पर्शासहत्वं सूच्यते। तस्मिन्नङ्के निक्षिप्तौ चरणौ येन तम्॥</p>
<p><strong>प्रबुद्धपुण्डरीकाक्षं बालातपनिभांशुकम्।</strong><br>
<strong>दिवसं शारदमिव प्रारम्भसुखदर्शनम्॥९॥</strong></p>
<p>पुनः कीदृशम्। प्रबुद्धे विकसिते पुण्डरीके इवाक्षिणी यस्य तम्। दिवसे तु पुण्डरीकमेवाक्षि यस्येति विग्रहः। बालातपनिभमंशुकं यस्य तम्। पीताम्बरधरमित्यर्थः। अन्यत्र बालातपव्याजांशुकमित्यर्थः। ‘निभो व्याजसदृक्षयोः&rsquo; इति विश्वः। प्रकृष्ट आरम्भो योगो येषां ते प्रारम्भा योगिनः। तेषां सुखदर्शनम्। अन्यत्र प्रारम्भ आदौ सुखदर्शनं शारदं शरत्संबन्धिनं दिवसमिव स्थितम्॥</p>
<p><strong>प्रभानुलिप्तश्रीवत्सं लक्ष्मीविभ्रमदर्पणम्।</strong><br>
<strong>कौस्तुभाख्यमपां सारं बिभ्राणं बृहतोरसा॥ १०॥</strong></p>
<p>पुनः किंविधम्। प्रभयानुलिप्तमनुरञ्जितं श्रीवत्सं नाम लाञ्छनं येन तम्। लक्ष्म्या विभ्रमदर्पण कौस्तुभ इत्याख्या यस्य तम्। अपां समुद्राणां सारं स्थिरांशम्। अम्मयमणिमित्यर्थः। बृहतोरसा बिभ्राणम्॥</p>
<p><strong>बाहुभिर्विटपाकारैर्दिव्याभरणभूषितैः।</strong><br>
<strong>आविर्भूतमपां मध्ये पारिजातमिवापरम्॥ ११॥</strong></p>
<p>विटपाकारैः शाखाकारैर्दिव्याभरणभूषितैर्बाहुभिरुपलक्षितम्। अत एवापां सैन्धवानां मध्य आविर्भूतमपरं द्वितीयं पारिजातमिव स्थितम्॥</p>
<p><strong>दैत्यस्त्रीगण्डलेखानां मदरागविलोपिभिः।</strong><br>
<strong>हेतिभिश्चेतनावद्भिरुदीरितजयस्वनम्॥ १२॥</strong></p>
<p>दैत्यस्त्रीगण्डलेखानामसुराङ्गनागण्डस्थलीनां यो मदरागस्तं विलुम्पन्ति हरन्तीति मदरागविलोपिनः। तैश्चेतनावद्भिः सजीवैर्हेतिभिः सुदर्शनादिभिः शस्त्रैः। &lsquo;रवेरर्चिश्च शस्त्रं च वह्निज्वाला च हेतयः&rsquo; इत्यमरः। उदीरितजयस्वनम्। जयशब्दमुद्धोषयन्तीभिर्मूर्तिमतीभिरस्त्रदेवताभिरुपास्यमानमित्यर्थः॥</p>
<p><strong>मुक्तशेषविरोधेन कुलिशत्रणलक्ष्मणा।</strong><br>
<strong>उपस्थितं प्राञ्जलिना विनीतेन गरुत्मता॥ १३॥</strong></p>
<p>मुक्तो भगवत्संनिधानात्यक्तः शेषेणाहीश्वरेण सह विरोधः सहजमपि वैरं येन तेन। कुलिशव्रणा अमृताहरणकाल इन्द्रयुद्धे ये वज्रप्रहारास्त एव लक्ष्माणि यस्य स तेन। प्रबद्धोऽञ्जलिर्येन तेन प्राञ्जलिना। प्रबद्धाञ्जलिनेत्यर्थः। विनीतेनानुद्धतेन गरुत्मतोपस्थितमुपासितम्। पुरा किल मातलिप्रार्थितेन भगवता तद्दुहितुर्गुणकेश्याः पत्युः कस्यचित्सर्पस्य गरुडादभयदाने कृते स्वविपक्षरक्षणक्षुभितं पक्षिराजं त्वद्वोदाहं त्वत्तो बलाढ्य इति गर्वितं स्ववामतर्जनीभारेणैव भङ्क्त्वा भगवान्विनिनायेति महाभारतीयां कथां सूचयति विनीतेनेत्यनेन॥</p>
<p><strong>योगनिद्रान्तविशदैः पावनैरवलोकनैः।</strong><br>
<strong>भृग्वादीननुगृह्णन्तं सौखशायनिकानृषीन्॥ १४॥</strong></p>
<p>योगो मनसो विषयान्तरव्यावृत्तिः। तद्रूपा या निद्रा तस्या अन्तेऽवसाने विशदैः प्रसन्नैः पावनैः शोधनैरवलोकनैः। सुखशयनं पृच्छन्तीति सौखशायनिकास्तान्। ‘पृच्छतौ सुस्नातादिभ्यः&rsquo; इत्युपसंख्यानाट्ठक्प्रत्ययः। भृग्वादीनृषीननुगृह्णन्तम्॥</p>
<p><strong>प्रणिपत्य सुरास्तस्मै शमयित्रे सुरद्विषाम्।</strong><br>
<strong>अथैनं तुष्टुवुः स्तुत्यमवाङ्मनसगोचरम्॥१५॥</strong></p>
<p>अथ दर्शनानन्तरं सुराः सुरद्विषामसुराणां शमयित्रे विनाशकाय तस्मै विष्णवे प्रणिपत्य स्तुत्यं स्तोत्रार्हम्। &lsquo;एतिस्तुशास्त्रदृजुषः क्यप्&rsquo; इति क्यप्प्रत्ययः। वाक्च मनश्च वाङ्मनसे। ‘अचतुर—&rsquo; इत्यच्प्रत्ययान्तो निपातः। तयोर्गोचरो विषयो न भवतीत्यवाङ्मनसगोचरः। तमेनं विष्णुं तुष्टुवुरस्तुवन्॥</p>
<p><strong>नमो विश्वसृजे पूर्वं विश्वं तदनु बिभ्रते।</strong><br>
<strong>अथ विश्वस्य संहर्त्रे तुभ्यं त्रेधास्थितात्मने॥१६॥</strong></p>
<p>पूर्वमादौ विश्वसृजे विश्वस्रष्ट्रे तदनु सर्गानन्तरं विश्वं बिभ्रते पुष्णते। अथ विश्वस्य संहर्त्रे। एवं त्रेधा सृष्टिस्थितिसंहारकर्तृत्वेन स्थित आत्मा स्वरूपं यस्य तस्मै ब्रह्मविष्णुहरात्मने तुभ्यं नमः॥</p>
<p>ननु कूटस्थस्य कथं त्रैरूप्यमित्याशङ्क्यौपाधिकमित्याह—</p>
<p><strong>रसान्तराण्येकरसं यथा दिव्यं पयोऽश्नुते।</strong><br>
<strong>देशे देशे गुणेष्वेवमवस्थास्त्वमविक्रियः॥१७॥</strong></p>
<p>एकरसं मधुरैकरसं दिवि भवं दिव्यं पयो वर्षोदकं देशे देश ऊषरादिदेशेऽन्यान्रासान्रसान्तराणि लवणादीनि यथाश्रुते प्राप्नोति। एवमविक्रियो निर्विकारः। एकरूप इत्यर्थः। त्वं गुणेषु सत्त्वादिष्ववस्थाः स्रष्टृत्वादिरूपा अश्नुषे॥</p>
<p><strong>अमेयो मितलोकस्त्वमनर्थी प्रार्थनावहः।</strong><br>
<strong>अजितो जिष्णुरत्यन्तमव्यक्तो व्यक्तकारणम्॥१८॥</strong></p>
<p>हे देव, त्वममेयो लोकैरियत्तया न परिच्छेद्यः। मितलोकः परिच्छिन्नलोकः। अनथीं निःस्पृहः। आवहतीत्यावहः। पचाद्यच्। प्रार्थनानामावहः कामदः। अजितोऽन्यैर्नजितः। जिष्णुर्जयशीलः। अत्यन्तमव्यक्तोऽतिसूक्ष्मरूपः। व्यक्तस्य स्थूलरूपस्य कारणम्॥</p>
<p><strong>हृदयस्थमनासन्नमकामं त्वां तपस्विनम्।</strong><br>
<strong>दयालुमनघस्पृष्टं पुराणमजरं विदुः॥१९॥</strong></p>
<p>हे देव, त्वां हृदयस्थं सर्वान्तर्यामितया नित्यसंनिहितं तथाप्यनासन्नमगम्यरूपत्वाद्विप्रकृटं च विदुः। संनिकृष्टस्यापि विप्रकृष्टत्वमिति विरोधः। तथाकामम्। न कामोऽभिलाषोऽस्य तं परिपूर्णत्वान्निःस्पृहत्वाच्च निष्कामम्। तथापि तपस्विनं प्रशस्ततपोयुक्तं विदुः। यो निष्कामः स कथं तपः कुरुत इति विरोधः। परिहारस्तु ऋषिरूपेण दुस्तरं</p>
<p>तपस्तप्यते। दयालुं परदुःखप्रहरणपरं तथाप्यनघस्पृष्टं नित्यानन्दस्वरूपत्वाददुःखिनं विदुः। &lsquo;अघं दुरितदुःखयोः&rsquo; इति विश्वः। दयालुरदुःखी चेति विरोधः। &lsquo;ईर्ष्यी घृणी त्वसंतुष्टः क्रोधनो नित्यशङ्कितः। परभाग्योपजीवी च षडेते नित्यदुःखिताः॥&rsquo; इति महाभारते। पुराणमनादिमजरं निर्विकारत्वादक्षरं विदुः। चिरंतनं न जीर्यत इति विरोधालंकारः। उक्तं च— &lsquo;आभासत्वे विरोधस्य विरोधालंकृतिर्मता&rsquo; इति। विरोधेन चालौकिकमहिमत्वं व्यज्यते॥</p>
<p><strong>सर्वज्ञस्त्वमविज्ञातः सर्वयोनिस्त्वमात्मभूः।</strong><br>
<strong>सर्वप्रभुरनीशस्त्वमेकस्त्वं सर्वरूपभाक्॥२०॥</strong></p>
<p>त्वं सर्वं जानातीति सर्वज्ञः। &rsquo; इगुपध—&rsquo; इति कप्रत्ययः। अविज्ञातः। न केनापि विज्ञात इत्यर्थः। त्वं सर्वस्य योनिः कारणम्। त्वमात्मन एव भवतीत्यात्मभूः। न ते किंचित्कारणमस्तीत्यर्थः। त्वं सर्वस्य प्रभुः। त्वमनीशः। त्वमेकः सर्वरूपभाक्। त्वमेक एव सर्वात्मना वर्तस इत्यर्थः॥</p>
<p><strong>सप्तसामोपगीतं त्वां सप्तार्णवजलेशयम्।</strong><br>
<strong>सप्तार्चिर्मुखमाचख्युः सप्तलोकैकसंश्रयम्॥२१॥</strong></p>
<p>हे देव, त्वां सप्तभिः सामभी रथंतरादिभिरुपगीतम्। &lsquo;तद्धितार्थ—&lsquo;इत्युत्तरपदसमासः। सप्तानामर्णवानां जलं सप्तार्णवजलम्। पूर्ववत्समासः। तत्र शेते यः स सप्तार्णवजलेशयः। तम्। ‘शयवासवासिष्वकालात्&rsquo; इत्यलुक्। सप्तार्चिर्मुखं यस्य तम्। &lsquo;अग्निमुखा वै देवाः&rsquo; इति श्रुतेः। सप्तानां लोकानां भुर्भुवःस्वरादीनामेकसंश्रयम्। एवंभूतमाचख्युः॥</p>
<p><strong>चतुर्वर्गफलं ज्ञानं कालावस्थाश्चतुर्युगाः।</strong><br>
<strong>चतुर्वर्णमयो लोकस्त्वत्तः सर्वं चतुर्मुखात्॥२२॥</strong></p>
<p>चतुर्णां धर्मार्थकाममोक्षाणां वर्गश्चतुवर्गः। &lsquo;त्रिवर्गो धर्मकामार्थैश्चतुर्वर्गः समोक्षकैः &rsquo; इत्यमरः। तत्फलकं यज्ज्ञानम्। चत्वारि युगानि कृतत्रेतादीनि यासु ताश्चतुर्युगाः कालावस्थाः कालपरिमाणम्। चत्वारो वर्णाः प्रकृता उच्यन्ते यस्मिन्निति चतुर्वर्णमयः। चातुर्वर्ण्यप्रचुर इत्यर्थः। तत्प्रकृतवचने मयट्। &lsquo;तद्धितार्थ—&lsquo;इत्यादिना तद्धितार्थे विषये तत्पुरुषः। स लोकः। इत्येवंरूपं सर्वं चतुर्मुखाच्चतुर्मुखरूपिणस्त्वत्तः। जातमिति शेषः। &lsquo;इदं सर्वमसृजत यदिदं किंचित्&rsquo; इति श्रुतेः॥</p>
<p><strong>अभ्यासनिगृहीतेन मनसा हृदयाश्रयम्।</strong><br>
<strong>ज्योतिर्मयं विचिन्वन्ति योगिनस्त्वां विमुक्तये॥२३॥</strong></p>
<p>अभ्यासेन निगृहीतं विषयान्तरेभ्यो निवर्तितम्। तेन मनसा योगिनो हृदयाश्रयं हृत्पह्मस्थं ज्योतिर्मयं त्वां विमुक्तये मोक्षार्थं विचिन्वन्त्यन्विष्यन्ति। ध्यायन्तीत्यर्थः॥</p>
<p><strong>अजस्य गृह्णतो जन्म निरीहस्य हतद्विषः।</strong><br>
<strong>स्वपतो जागरूकस्य याथार्थ्यं वेद कस्तव॥२४॥</strong></p>
<p>न जायत इत्यजः। ‘अन्येष्वपि दृश्यते&rsquo; इति डप्रत्ययः। तस्याजस्य जन्मशून्यस्यापि जन्म गृह्णतः। मत्स्यादिरूपेण जायमानस्य। निरीहस्य चेष्टारहितस्थापि हतद्विषः शत्रुघातिनो</p>
<p>जागरूकस्य सर्वसाक्षितया नित्यप्रबुद्धस्यापि स्वपतो योगनिद्रामनुभवतः। इत्थं विरुद्धचेष्टस्य तव याथार्थ्यं को वेद वेत्ति। &lsquo;विदो लटो वा&rsquo; इति णलादेशः॥</p>
<p><strong>शब्दादीन्विषयान्भोक्तुं चरितुं दुश्चरं तपः।</strong><br>
<strong>पर्याप्तोऽसि प्रजाः पातुमौदासीन्येन वर्तितुम्॥२५॥</strong></p>
<p>किंच। कृष्णादिरूपेण शब्दादीन्विषयान्भोक्तुम्। नरनारायणादिरूपेण दुश्चरं तपश्चरितुम्। तथा दैत्यमर्दनेन प्रजाः पातुम्। औदासीन्येन ताटस्थ्येन वर्तितुं च पर्याप्तः समर्थोऽसि। भोगतपसोः पालनौदासीन्ययोश्च परस्परविरुद्धयोराचरणे त्वदन्यः कः समर्थ इत्यर्थः॥</p>
<p><strong>बहुधाप्यागमैर्भिन्नाः पन्थानः सिद्धिहेतवः।</strong><br>
<strong>त्वय्येव निपतन्त्योघा जाह्नवीया इवार्णवे॥२६॥</strong></p>
<p>आगमैस्त्रयीसांख्यादिभिर्दर्शनैर्बहुधा भिन्ना अपि सिद्धिहेतवः पुरुषार्थसाधकाः पन्थान उपायाः। जाह्नव्या इमे जाह्नवीया गाङ्गाः। &lsquo;वृद्धाच्छः&rsquo; इति छप्रत्ययः। ओघाः प्रवाहाः। तेऽप्यागमैरागतिभिर्बहुधा भिन्नाः सिद्धिहेतवश्च। अर्णव इव। त्वय्येव निपतन्ति प्रविशन्ति। येन केनापि रूपेण त्वामेवोपयान्तीत्यर्थः। यथाहुराचार्याः—किं बहुना कारवोऽपि विश्वकर्मेत्युपासते&rsquo; इति॥</p>
<p><strong>त्वय्यावेशितचित्तानां त्वत्समर्पितकर्मणाम्।</strong><br>
<strong>गतिस्त्वं वीतरागाणामभूयःसंनिवृत्तये॥२७॥</strong></p>
<p>त्वय्यावेशितं निवेशितं चित्तं यैस्तेषाम्। तुभ्यं समर्पितानि कर्माणि यैस्तेषाम्। &lsquo;मन्मना भव मद्भक्तो मयाजी मां नमस्कुरु। मामेवैष्यसि कौन्तेय प्रतिजाने प्रियोऽसि मे॥&rsquo; इति भगवद्वचनात्। वीतरागाणां विरक्तानामभूयःसंनिवृत्तयेऽपुनरावृत्तये। मोक्षायेत्यर्थः। त्वमेव गतिः साधनम्। &lsquo;तमेवं विदित्वातिमृत्युमेति नान्यः पन्था विद्यतेऽयनाय&rsquo; इति श्रुतेरित्यर्थः॥</p>
<p><strong>प्रत्यक्षोऽप्यपरिच्छेद्यो मह्यादिर्महिमा तव।</strong><br>
<strong>आप्तवागनुमानाभ्यां साध्यं त्वां प्रति का कथा॥२८॥</strong></p>
<p>प्रत्यक्षः प्रत्यक्षप्रमाणगम्योऽपि तत्र मह्यादिः पृथिव्यादिर्महिमैश्वर्यमपरिच्छेद्यः। इयत्तया नावधार्यः। आप्तवाग्वेदः। &lsquo;यतो वा इमानि भूतानि जायन्ते&rsquo; इत्यादिश्रुतेः। अनुमानं क्षित्यादिकं सकर्तृकं कार्यत्वाद्धटवदित्यादिकम्। ताभ्यां साध्यं गम्यं त्वां प्रति का कथा। प्रत्यक्षमपि त्वत्कृतं जगदपरिच्छेद्यम्। तत्कारणमप्रत्यक्षस्त्वमपरिच्छेद्य इति किमु वक्तव्यमित्यर्थः॥</p>
<p><strong>केवलं स्मरणेनैव पुनासि पुरुषं यतः।</strong><br>
<strong>अनेन वृत्तयः शेषा निवेदितफलास्त्वयि॥२९॥</strong></p>
<p>स्मरणेन केवलं कृत्स्नम्। ‘केवलः कृत्स्न एकश्च&rsquo; इति शाश्वतः। पुरुषं स्मर्तारं जनं पुनासि। यतः। यदित्यर्थः। अनेन स्मृतिकार्येणैव त्वयि त्वद्विषये याः शेषा अवशिष्टा वृत्तयो दर्शनस्पर्शनादयो व्यापारास्ता निवेदितफला विज्ञापितकार्याः। तव स्मरणस्यैवैतत्फलम्। दर्शनादीनां तु कियदिति नावधारयाम इति भावः॥</p>
<p><strong>उदधेरिव रत्नानि तेजांसीव विवस्वतः।</strong><br>
<strong>स्तुतिभ्यो व्यतिरिच्यन्ते दूराणि चरितानि ते॥३०॥</strong></p>
<p>उदधे रत्नानीव। विवस्वतस्तेजांसीव। दूराण्यवाङ्मनसगोचराणि ते चरितानि स्तुतिभ्यो व्यतिरिच्यन्ते। निःशेषं स्तोतुं न शक्यन्त इत्यर्थः॥</p>
<p><strong>अनवाप्तमवाप्तव्यं न ते किंचन विद्यते।</strong><br>
<strong>लोकानुग्रह एवैको हेतुस्ते जन्मकर्मणोः॥३१॥</strong></p>
<p>अनवाप्तमप्राप्तम्। अवाप्तव्यं प्राप्तव्यं ते तव किंचन किंचिदपि न विद्यते। नित्यपरिपूर्णत्वादिति भावः। तर्हि किनिबन्धने जन्मकर्मणी। तत्राह— लोकेति। एको लोकानुग्रह एव ते तव जन्मकर्मणोर्हेतुः। परमकारुणिकस्य ते परार्थैव प्रवृत्तिः। न स्वार्थेत्यर्थः॥</p>
<p><strong>महिमानं यदुत्कीर्त्य तव संह्रियते वचः।</strong><br>
<strong>श्रमेण तदशक्त्या वा न गुणानामियत्तया॥३२॥</strong></p>
<p>तव महिमानमुत्कीर्त्य वचः संहियत इति यत्। तद्वचःसंहरणं श्रमेण वाग्व्यापारश्रान्त्या। अशक्त्या कार्त्स्न्येन वक्तुमशक्यत्वाद्वा। गुणानामियत्तयैतावन्मात्रतया न। तेषामानन्त्यादिति भावः॥</p>
<p><strong>इति प्रसादयामासुस्ते सुरास्तमधोक्षजम्।</strong><br>
<strong>भूतार्थव्याहृतिः सा हि न स्तुतिः परमेष्ठिनः॥३३॥</strong></p>
<p>इति ते सुरास्तमधोभूतमक्षजमिन्द्रियजं ज्ञानं यस्मिस्तमधोक्षजम्। विष्णुं प्रसादयामासुः प्रसन्नं चक्रुः। हि यस्मात्परमेष्ठिनः सर्वोत्तमस्य तस्य देवस्य सा देवैः कृता भूतार्थव्याहृतिर्भूतस्य सत्यस्यार्थस्य व्याहृतिरुक्तिः। &lsquo;युक्ते क्ष्मादावृते भूतम्&rsquo; इत्यमरः। न स्तुतिर्न प्रशंसामात्रम्। महान्तो हि यथाकथंचिन्न सुलभा इति भावः। परमे स्थाने तिष्ठतीति परमेष्ठी। ‘परमे कित्’ इत्युणादिसूत्रेण तिष्ठतेरिनिः। &lsquo;तत्पुरुषे कृति बहुलम्&rsquo; इति सप्तम्या अलुक्। ‘स्थास्थिन्स्थूणाम्&rsquo; इति वक्तव्यात्षत्वम्॥</p>
<p><strong>तस्मै कुशलसंप्रश्नव्यञ्जितप्रीतये सुराः।</strong><br>
<strong>भयमप्रलयोद्वेलादाचख्युर्नैर्ऋतोदधेः॥३४॥</strong></p>
<p>सुरा देवाः। कुशलस्य संप्रश्नेन व्यञ्जिता प्रकटीकृता प्रीतिर्यस्य तस्मै। लक्षितप्रसादायैत्यर्थः। अन्यथा अनवसरविज्ञप्तिर्मुखराणामिव निष्फला स्यादिति भावः। तस्मै विष्णवैऽप्रलये प्रलयाभावेऽप्युद्वेलादुन्मर्यादात्। नैर्ऋतो राक्षसः। स एवोदधिः। तस्माद्भयमाचख्युः कथितवन्तः॥</p>
<p><strong>अथ वेलासमासन्नशैलरन्ध्रानुनादिना।</strong><br>
<strong>स्वरेणोवाच भगवान्परिभूतार्णवध्वनिः॥३५॥</strong></p>
<p>अथ वेलायामब्धिकूलै समासन्नानां संनिकृष्टानां शैलानां रन्ध्रेषु गह्वरेष्वनुनादिना प्रतिध्वनिमता स्वरेण परिभूतार्णवध्वनिस्तिरस्कृतसमुद्रघोषो भगवानुवाच॥</p>
<p><strong>पुराणस्य कवेस्तस्य वर्णस्थानसमीरिता।</strong><br>
<strong>बभूव कृतसंस्कारा चरितार्थैव भारती॥३६॥</strong></p>
<p>पुराणस्य चिरंतनस्य कवेस्तस्य भगवतो वर्णस्थानेषूरःकण्ठादिषु समीरिता सम्यगुच्चारिता। अत एव कृतः संपादितः संस्कारः साधुत्वस्पष्टतादिप्रयत्नो यस्याः सा भारती वाणी चरितार्था कृतार्था बभूवैव। एवकारस्त्वसंभावनाविपरीतभावनाव्युदासार्थः॥</p>
<p><strong>बभौ सदशनज्योत्स्ना सा विभोर्वदनोद्गता।</strong><br>
<strong>निर्यातशेषा चरणाद्गङ्गेवोर्ध्वप्रवर्तिनी॥३७॥</strong></p>
<p>विभोर्विष्णोर्वदनादुद्गता निःसृता। सदशनज्योत्स्ना दन्तकान्तिसहिता। इदं च विशेषणं धावल्यातिशयार्थम्। अत एव सा भारती। चरणादङ्ध्रेर्निर्याता चासौ शेषा च निर्यातशेषा। निःसृतावशिष्टेत्यर्थः। &lsquo;स्त्रियाः पुंवत्—&rsquo;
इत्यनुवर्त्य &lsquo;पुंवत्कर्मधारय—&rsquo; इति पुंवद्भावः। निर्यातशब्दस्य या निर्याता सावशेषा सा गङ्गेवेति सामानाधिकरण्यनिर्वाहः। निर्यातायाः शेषेति विग्रहे पुंवद्भावो दुर्घट एव। ऊर्ध्वप्रवर्तिन्यूर्ध्ववाहिनी गङ्गेव।&rsquo; बभौ। इत्युत्प्रेक्षा॥</p>
<p>यदाह भगवांस्तदाह—</p>
<p><strong>जाने वो रक्षसाक्रान्तावनुभावपराक्रमौ।</strong><br>
<strong>अङ्गिनां तमसेवोभौ गुणौ प्रथममध्यमौ॥३८॥</strong></p>
<p>हे देवाः, वो युष्माकमनुभावपराक्रमौ महिमपुरुषकारौ रक्षसा रावणेन। अङ्गिनां शरीरिणां प्रथममध्यमावुभौ गुणौ सत्वरजसी तमसेव तमोगुणेनेव। आक्रान्तौ जाने। वाक्यार्थः कर्म॥</p>
<p><strong>विदितं तप्यमानं च तेन मे भुवनत्रयम्।</strong><br>
<strong>अकामोपनतेनेव साधोर्हृदयमेनसा॥३९॥</strong></p>
<p>किंच। अकामेनानिच्छयोपनतेन प्रमादादागतेनैनसा पापेन साधोः सज्जनस्य हृदयमिव। तेन रक्षसा तप्यमानं संतप्यमानम्। तपेर्भौवादिकात्कर्मणि शानच्। भुवनत्रयं च मे विदितम्। मया ज्ञायत इत्यर्थः। &lsquo;मतिबुद्धि—&rsquo; इत्यादिना वर्तमाने क्तः। &lsquo;क्तस्य च वर्तमाने&rsquo; इति षष्ठी॥</p>
<p><strong>कार्येषु चैककार्यत्वादभ्यर्थ्योऽस्मि न वज्रिणा।</strong><br>
<strong>स्वयमेव हि वातोऽग्नेः सारथ्यं प्रतिपद्यते॥४०॥</strong></p>
<p>किंच। एककार्यत्वादावयोरेककार्यकत्वाद्धेतोः। कार्येषु कर्तव्यार्थेषु विषयेषु वज्रिणेन्द्रेणाभ्यर्थ्य इदं कुर्विति प्रार्थनीयो नास्मि। तथाहि। वातः स्वयमेवाग्रेः सारथ्यं साहाय्यं प्रतिपद्यते प्राप्नोति। न तु वह्निप्रार्थनया। इत्येवकारार्थः। प्रेक्षावतां हि स्वार्थेषु स्वत एव प्रवृत्तिः। न तु परप्रार्थनया। स्वार्थश्रायं ममापीत्यर्थः॥</p>
<p>पुरा किल त्रिपुरारिप्रीणनाय स्वशिरांसि छिन्दता दशकन्धरेण यद्दशमं शिरोऽवशेषितं तन्मच्चक्रार्थमित्याह—</p>
<p><strong>स्वासिधारापरिहृतः कामं चक्रस्य तेन मे।</strong><br>
<strong>स्थापितो दशमो मूर्धा लभ्यांश इव रक्षसा॥४१॥</strong></p>
<p>स्वासिधारया स्वखड्गधारया परिहृतः। अच्छिन्न इत्यर्थः। दशमो मूर्धा मे मम चक्रस्यकामं पर्याप्तो लभ्यांशः प्राप्तव्यभाग इव तेन रक्षसा स्थापितः। तत्सर्वथा तमहं हनिष्यामीत्यर्थः॥</p>
<p>तर्हि किं प्रागुपेक्षितमत आह—</p>
<p><strong>स्रष्टुर्वरातिसर्गात्तु मया तस्य दुरात्मनः।</strong><br>
<strong>अत्यारूढं रिपोः सोढं चन्दनेनेव भोगिनः॥४२॥</strong></p>
<p>किंतु स्रष्टुर्बह्मणो वरातिसर्गाद्वरदानाद्धेतोः। मया तस्य दुरात्मनो रिपो रावणस्यात्यारूढमत्यारोहणम्। अतिवृद्धिरित्यर्थः। नपुंसके भावे क्तः। भोगिनः सर्पस्यात्यारूढं चन्दनेनेव। सोढम्। चन्दनद्रुमस्यापि तथा सहन स्रष्टुर्नियतेरिति द्रष्टव्यम्॥</p>
<p>संप्रति वरस्वरूपमाह—</p>
<p><strong>धातारं तपसा प्रीतं ययाचे स हि राक्षसः।</strong><br>
<strong>दैवात्सर्गादवध्यत्वं मर्त्येष्वास्थापराङ्मुखः॥४३॥</strong></p>
<p>स राक्षसस्तपसा प्रीतं संतुष्टं धातारं ब्रह्माणम्। मर्त्येषु विषय आस्थापराङ्मुख आदरविमुखः सन्। मर्त्याननादृत्येत्यर्थः। दैवादष्टविधात्सर्गाद्दैवसृष्टेरवध्यत्वं ययाचे हि॥</p>
<p>तर्हि का गतिरित्याशङ्कय मनुष्यावतारेण हनिष्यामीत्याह—</p>
<p><strong>सोऽहं दाशरथिर्भूत्वा रणभूमेर्बलिक्षमम्।</strong><br>
<strong>करिष्यामि शरैस्तीक्ष्णैस्तच्छिरःकमलोच्चयम्॥४४॥</strong></p>
<p>सोऽहम्। दशरथस्यापत्यं पुमान्दाशरथिः। &lsquo;अत इञ्&rsquo; इति इञ्प्रत्ययः। रामो भूत्वा तीक्ष्णैः शरैस्तस्य रावणस्य शिरांस्येव कमलानि तेषामुच्चयं राशिं रणभूमेर्बलिक्षमं पूजार्हं करिष्यामि। पुष्पविशदा हि पूजेति भावः॥</p>
<p><strong>अचिराद्यज्वभिर्भागं कल्पितं विधिवत्पुनः।</strong><br>
<strong>मायाविभिरनालीढमादास्यध्वे निशाचरैः॥४५॥</strong></p>
<p>हे देवाः, यज्वभिर्याज्ञिकैर्विधिवत्कल्पितमुपहृतं भागं हविर्भागं मायाविभिर्भायावद्भिः। &lsquo;अस्मायामेधास्रजो विनिः&rsquo; इति विनिप्रत्ययः। निशाचरै रक्षोभिरनालीढमनास्वादितं यथा तथाचिरात्पुनरादास्यध्वे ग्रहीष्यध्वे॥</p>
<p><strong>वैमानिकाः पुण्यकृतस्त्यजन्तु मरुतां पथि।</strong><br>
<strong>पुष्पकालोकसंक्षोभं मेघावरणतत्पराः॥४६॥</strong></p>
<p>मरुतां देवानां पथि व्योम्नि वैमानिका विमानैश्चरन्तः। &lsquo;चरति&rsquo; इति ठक्प्रत्ययः। मेघावरणतत्परा रावणभयान्मेघेष्वन्तर्धानतत्पराः पुण्यकृतः सुकृतिनः पुष्पकालोकेन यदृच्छया रावणविमानदर्शनेन यः संक्षोभो भयचकितं तं त्यजन्तु। &lsquo;संक्षोभो भयचकितम्&rsquo; इति शब्दार्णवः॥</p>
<p><strong>मोक्ष्यध्वे स्वर्गबन्दीनां वेणीबन्धानदूषितान्।</strong><br>
<strong>शापयन्त्रितपौलस्त्यबलात्कारकचग्रहैः॥४७॥</strong></p>
<p>हे देवाः, यूयं शापेन नलकूबरशापेन यन्त्रिताः प्रतिबद्धाः पौलस्त्यस्य रावणस्य बलात्कारेण ये कचग्रहाः केशाकर्षास्तैरदूषिताननुपहान्स्वर्गबन्दीनां हृतस्वर्गाङ्गनानां वेणीबन्धान्मोक्ष्यध्वे। पुरा किल नलकूबरेणात्मानमभिसरन्त्या रम्भाया बलात्कारेण संभोगात्कुद्धेन दुरात्मा रावणः शप्तः। स्त्रीणां बलादग्रहणे मूर्धा ते शतधा भविष्यतीति भारतीया कथानुसंधेया॥</p>
<p><strong>रावणावग्रहक्लान्तमिति वागमृतेन सः।</strong><br>
<strong>अभिवृष्य मरुत्सस्यं कृष्णमेघस्तिरोदधे॥४८॥</strong></p>
<p>स कृष्णो विष्णुः स एव मेघो नीलमेघश्च। विश्रवसोऽपत्यं पुमानिति विग्रहे रावणः। विश्रवःशब्दाच्छिवादित्वादाण विश्रवसः &lsquo;विश्रवणरवणौ&rsquo; इत्यन्तर्गणसूत्रेण विश्रवः शब्दस्य वृत्तिविषये रवणादेशे रावण इति सिद्धम्। स एवावग्रहो वर्षप्रतिबन्धः। तेन क्लान्तं म्लानं मरुतो देवा एव सस्यं तत्। इत्येवंरूपेण वागमृतेन वाक्सलिलेन। &lsquo;अमृतं यज्ञशेषे स्यात्पीयूषे सलिलेऽमृतम्&rsquo; इति विश्वः। अभिवृष्याभिषिच्य तिरोदधेऽन्तर्दधे॥</p>
<p><strong>पुरुहूतप्रभृतयः सुरकार्योद्यतं सुराः।</strong><br>
<strong>अंशैरनुययुर्विष्णुं पुष्पैर्वायुमिव द्रुमाः॥४९॥</strong></p>
<p>पुरुहूतप्रभृतय इन्द्राद्याः सुराः सुरकार्ये रावणवधरूप उद्यतं विष्णुमंशैर्मात्राभिः। द्रुमाः पुष्पैः स्वांशैर्वायुमिव। अनुययुः। सुग्रीवादिरूपेण वानरयोनिषु जाता इत्यभिप्रायः॥</p>
<p><strong>अथ तस्य विशांपत्युरन्ते काम्यस्य कर्मणः।</strong><br>
<strong>पुरुषः प्रबभूवाग्नेर्विस्मयेन सहर्त्विजाम्॥५०॥</strong></p>
<p>अथ तस्य विशांपत्युर्दशरथस्य संबन्धिनः काम्यस्य कर्मणः पुत्रकामेष्टेरन्तेऽवसानेऽग्नेः पावकात्पुरुषः कश्चिद्दिव्यः पुमानृत्विजां विस्मयेन सह प्रबभूव प्रादुर्बभूव। तदाविर्भावात्तेषामपि विस्मयोऽभूदित्यर्थः॥</p>
<p>तमेव पुरुषं विशिनष्टि—</p>
<p><strong>हेमपात्रगतं दोर्भ्यामादधानः पयश्चरुम्।</strong><br>
<strong>अनुप्रवेशादाद्यस्य पुंसस्तेनापि दुर्वहम्॥५१॥</strong></p>
<p>आद्यस्य पुंसो विष्णोरनुप्रवेशादधिष्ठानाद्धेतोस्तेन दिव्यपुरुषेणापि दुर्वहम्। चतुर्दशभुवनोदरस्य भगवतो हरेरतिगरीयस्त्वाद्वोढुमशक्यम्। हेमपात्रगतं पयसि पक्कं चरुं पयश्चरुं पायसान्नं दोर्भ्यामादधानो वहन्। &lsquo;अनल्पाग्निभिरूष्मपक्क ओदनश्चरुः&rsquo; इति याज्ञिकाः॥</p>
<p><strong>प्राजापत्योपनीतं तदन्नं प्रत्यग्रहीन्नृपः।</strong><br>
<strong>वृषेव पयसां सारमाविष्कृतमुदन्वता॥५२॥</strong></p>
<p>नृपो दशरथः प्राजापत्येन प्रजापतिसंबन्धिना पुरुषेणोपनीतं न तु वशिष्ठेन। &lsquo;प्राजापत्यं नरं विद्धि मामिहाभ्यागतं नृप&rsquo; इति रामायणात्। तदन्नं पायसान्नम्। उदन्व-</p>
<p>तोदधिनाविष्कृतं प्रकाशितं पयसां सारममृतं वृषा वासव इव। &lsquo;वासवो वृत्रहा वृषा&rsquo; इत्यमरः। प्रत्यग्रहीत्स्वीचकार॥</p>
<p><strong>अनेन कथिता राज्ञो गुणास्तस्यान्यदुर्लभाः।</strong><br>
<strong>प्रसूतिं चमके तस्मिंस्त्रैलोक्यप्रभवोऽपि यत्॥५३॥</strong></p>
<p>तस्य राज्ञो दशरथस्यान्यदुर्लभा असाधारणा गुणा अनेन कथिता व्याख्याताः। यद्यस्मात्रयो लोकास्त्रैलोक्यम्। चातुर्वर्ण्यादित्वात्स्वार्थे ष्यञ्। तस्य प्रभवः कारणं विष्णुरपि तस्मिन्राज्ञि प्रसूतिमुत्पत्तिं चकमे कामितवान्। त्रिभुवनकारणस्यापि कारणमिति परमावधिर्गुणसमाश्रय इत्यर्थः॥</p>
<p><strong>स तेजो वैष्णवं पत्न्योर्विभेजे चरुसंज्ञितम्।</strong><br>
<strong>द्यावापृथिव्योः प्रत्यग्रमहर्पतिरिवातपम्॥५४॥</strong></p>
<p>स नृपः। चरुसंज्ञास्य संजाता चरुसंज्ञितम्। वैष्णवं तेजः पत्न्योः कौसल्याकैकेय्योः। द्यौश्च पृथिवी च द्यावापृथिव्यौ। &lsquo;दिवसश्च पृथिव्याम्&rsquo; इति चकाराद्दिव्शब्दस्य द्यावादेशः। तयोर्द्यावापृथिव्योः। अहः पतिरहर्पतिः। &lsquo;अहरादीनां पत्यादिषुवा रेफः&rsquo; इत्युपसंख्यानाद्वैकल्पिको रेफस्य रेफादेशो विसर्गापवादः। प्रत्यग्रमातपं बालातपमिव। विभेजे। विभज्य ददावित्यर्थः॥</p>
<p>पत्नीत्रये सति द्वयोरेव विभागे कारणमाह—</p>
<p><strong>अर्चिता तस्य कौसल्या प्रिया केकयवंशजा।</strong><br>
<strong>अतः संभावितां ताभ्यां सुमित्रामैच्छदीश्वरः॥५५॥</strong></p>
<p>तस्य राज्ञः। कौ पृथिव्यां सलति गच्छतीति कोसलः। &lsquo;सल गतौ&rsquo;। पचाद्यच्। कुशब्दस्य पृषोदरादित्वाद्गुणः। कोसलस्य राज्ञोऽपत्यं स्त्री कौसल्या। &lsquo;वृद्धेत्कोसलाजादाञ्ञ्यङ्ग्&rsquo; इति ञ्यङ्। ‘यङश्चाप्&rsquo; इति चाप्। अत एव सूत्रे निर्देशात्कोसलशब्दो दन्त्यसकारमध्यमः। अर्चिता ज्येष्ठा मान्या। केकयवंशजा कैकेयी। प्रियेष्टा। अतो हेतोरीश्वरो भर्ता नृपः सुमित्रां ताभ्यां कौसल्याकैकेयीभ्यां संभावितां भागदानेन मानितामैच्छदिच्छति स्म। एवं च सामान्यं तिसृणां च भागप्रापणमिति राज्ञ्युचितज्ञता कौशलं च लभ्यते॥</p>
<p><strong>ते बहुज्ञस्य चित्तज्ञे पत्न्यौ पत्युर्महीक्षितः।</strong><br>
<strong>चरोरर्धार्धभागाभ्यां तामयोजयतामुभे॥५६॥</strong></p>
<p>बहुज्ञस्य सर्वज्ञस्य। उचितज्ञस्येत्यर्थः। पत्युर्महीक्षितः क्षितीश्वरस्य। विशेषणत्रयेण राज्ञोऽनुसरणीयतामाह। चित्तज्ञे अभिप्रायज्ञे ते उभे पत्न्यौ कौसल्याकैकेय्यौ। चरोर्यावर्धभागौ समभागौ तयोर्यावर्धौ तौ च तौभागौ चेत्यर्धभागावेकदेशौ। ताभ्यामर्धार्धभागाभ्याम्। &lsquo;पुंस्यर्धोऽर्धं सर्वैऽशके&rsquo; इत्यमरः। तां सुमित्रामयोजयतां युक्तां चक्रतुः। अयं चविभागो न रामायणसंवादी। तत्र चरोरर्धं कौसल्याया अवशिष्टार्धं कैकेय्यै शिष्टं पुनः सुमित्राया इत्यभिधानात्। किंतु पुराणान्तरसंवादो द्रष्टव्यः। उक्तं च नार-</p>
<p>सिंहे— &lsquo;ते पिण्डप्राशने काले सुमित्रायै महीपतेः। पिण्डाभ्यामल्पमल्पं तु स्वभगिन्यै प्रयच्छतः॥&rsquo; इति। एवमन्यत्रापि विरोधे पुराणान्तरात्समाधातव्यम्॥</p>
<p>नचैवं सत्यपीर्ष्या स्यादित्याह—</p>
<p><strong>सा हि प्रणयवत्यासीत्सपत्न्योरुभयोरपि।</strong><br>
<strong>भ्रमरी वारणस्येव मदनिस्यन्दरेखयोः॥५७॥</strong></p>
<p>सा सुमित्रोभयोरपि। समान एकः पतिर्ययोस्तयोः सपत्न्योः। &lsquo;नित्यं सपत्न्यादिषु&rsquo; इति ङीप्। नकारादेशश्च। भ्रमरी भृङ्गाङ्गना वारणस्य गजस्य मदनिस्यन्दरेखयोरिव। गण्डद्वयगतयोरिति भावः। प्रणयवती प्रेमवत्यासीत्। सपत्न्योरित्यत्र मासान्तर्गतस्य पत्युरुपमानं वारणस्येति॥</p>
<p><strong>ताभिर्गर्भः प्रजाभूत्यै दध्रे देवांशसंभवः।</strong><br>
<strong>सौरीभिरिव नाडीभिरमृताख्याभिरम्मयः॥५८॥</strong></p>
<p>ताभिः कौसल्यादिभिः प्रजानां भूत्या अभ्युदयाय। देवस्य विष्णोरंशः संभवः कारणं यस्य स गर्भः। सूर्यस्येमाः सौर्यः। ताभिः सौराभिः। &lsquo;सूर्यतिष्य—&rsquo; इत्युपधायकारस्य लोपः। अमृता इत्याख्या यासां ताभिः। जलवहनसाम्यान्नाडीभिरिव। नाडीभिर्वृष्टिविसर्जनीभिर्दीधितिभिरपां विकारोऽम्मयो जलमयो गर्भ इव। दध्रे धृतः। जातावेकवचनम्। गर्भा दधिर इत्यर्थः। अत्र यादवः—&lsquo;तासां शतानि चत्वारि रश्मीनां वृष्टिसर्जने। शतत्रयं हिमोत्सर्गे तावद्गर्भस्य सर्जने॥ आनन्दाश्च हि मेध्याश्च नूतनाः पूतना इति। चतुःशतं वृष्टिवाहास्ताः सर्वा अमृताः स्त्रियः॥&rsquo; इति॥</p>
<p><strong>सममापन्नसत्त्वास्ता रेजुरापाण्डुरत्विषः।</strong><br>
<strong>अन्तर्गतफलारम्भाः सस्यानामिव संपदः॥५९॥</strong></p>
<p>समं युगपदापन्ना गृहीताः सत्त्वाः प्राणिनो याभिस्ता आपन्नसत्त्वा गर्भिण्यः। &lsquo;आपन्नसत्त्वा स्याद्गुर्विण्यन्तर्वत्नी च गर्भिणी&rsquo; इत्यमरः। अत एवापाण्डुरत्विष ईषत्पाण्डुरवर्णास्ता राजपत्न्यः। अन्तर्गता गुप्ताः फलारम्भाः फलप्रादुर्भावा यासां ताः। सस्यानां संपद इव। रेजुर्बभुः॥</p>
<p>संप्रति तासां स्वप्नदर्शनान्याह—</p>
<p><strong>गुप्तं ददृशुरात्मानं सर्वाः स्वप्नेषु वामनैः।</strong><br>
<strong>जलजासिगदाशार्ङ्गचक्रलाञ्छितमूर्तिभिः॥६०॥</strong></p>
<p>सर्वास्ताः स्वप्नेषु। जलजः शङ्खः। जलजासिगदाशार्ङ्गचकैर्लाञ्छिता मूर्तयो येषां तैर्वामनैर्हस्वैः पुरुषैर्गुप्तं रक्षितमात्मानं स्वरूपं ददृशुः॥</p>
<p><strong>हेमपक्षप्रभाजालं गगने च वितन्वता।</strong><br>
<strong>उह्यन्ते स्म सुपर्णेन वेगाकृष्टपयोमुचा॥६१॥</strong></p>
<p>किंचेति चार्थः। हेम्नः सुवर्णस्य पक्षाणां प्रभाजालं कान्तिपुञ्जं वितन्वता विस्तारयता। वेगेनाकृष्टाः पयोमुचो मेघा येन तेन। सुपर्णेन गरुत्मता गरुडेन गगने ता उह्यन्ते स्मोढाः॥</p>
<p><strong>विभ्रत्या कौस्तुभन्यासं स्तनान्तरविलम्बिनम्।</strong><br>
<strong>पर्युपास्यन्त लक्ष्म्या च पद्मव्यजनहस्तया॥६२॥</strong></p>
<p>किंच। स्तनयोरन्तरे मध्ये विलम्बिनं लम्बमानम्। न्यस्यत इति न्यासः। कौस्तुभ एव न्यासस्तम्। पत्या कौतुकान्न्यस्तम्। कौस्तुभमित्यर्थः। बिभ्रत्या पद्ममेव व्यजनं हस्ते यस्यास्तया लक्ष्म्या पर्युपास्यन्तोपासिताः॥</p>
<p><strong>कृताभिषेकैर्दिव्यायां त्रिस्रोतसि च सप्तभिः।</strong><br>
<strong>ब्रह्मर्षिभिः परं ब्रह्म गृणद्भिरुपतस्थिरे॥६३॥</strong></p>
<p>किंच। दिवि भवायां दिव्यायां त्रिस्रोतस्याकाशगङ्गायां कृताभिषेकैः कृतावगाहैः। परं ब्रह्म वेदरहस्यं गृणद्भिः पठद्भिः सप्तभिर्ब्रह्मर्षिभिः कश्यपप्रभृतिभिरुपतस्थिर उपासांचकिरे॥</p>
<p><strong>ताभ्यस्तथाविधान्स्वप्नाञ्छ्रुत्वा प्रीतो हि पार्थिवः।</strong><br>
<strong>मेने परार्ध्यमात्मानं गुरुत्वेन जगद्गुरोः॥६४॥</strong></p>
<p>पार्थिवो दशरथस्ताभ्यः पत्नीभ्यः। &lsquo;आख्यातोपयोगे&rsquo; इत्यपादानत्वात्पञ्चमी। तथाविधानुक्तप्रकारान्स्वप्नाञ्छ्रुत्वा प्रीतः सन्। आत्मानं जगद्गुरोर्विष्णोरपि गुरुत्वेन पितृत्वेन हेतुना परार्ध्यं सर्वोत्कृष्टं मेने हि॥</p>
<p><strong>विभक्तात्मा विभुस्तासामेकः कुक्षिष्वनेकधा।</strong><br>
<strong>उवास प्रतिमाचन्द्रः प्रसन्नानामपामिव॥६५॥</strong></p>
<p>एक एकरूपो विभुर्विष्णुस्तासां राजपत्नीनां कुक्षिषु गर्भेषु। प्रसन्नानां निर्मलानामपां कुक्षिषु प्रतिमाचन्द्रः प्रतिबिम्बचन्द्र इव। अनेकधा विभक्तात्मा सन्। उवास॥</p>
<p><strong>अथाग्र्यमहिषी राज्ञः प्रसूतिसमये सती।</strong><br>
<strong>पुत्रं तमोपहं लेभे नक्तं ज्योतिरिवौषधिः॥६६॥</strong></p>
<p>अथ राज्ञो दशरथस्य सती प्रतिव्रता। अग्र्या चासौ महिषी चाग्र्यमहिषी। कौसल्या। प्रसूतिसमये प्रसूतिकाले। औषधिर्नक्तं रात्रिसमये तमोऽपहन्तीति तमोपहम्। &lsquo;अपे क्लेशतमसोः&rsquo; इति डप्रत्ययः। ज्योतिरिव। तमोपहं तमोनाशकरं पुत्रं लेभे प्राप॥</p>
<p><strong>राम इत्यभिरामेण वपुषा तस्य चोदितः।</strong><br>
<strong>नामधेयं गुरुश्चक्रे जगत्प्रथममङ्गलम्॥६७॥</strong></p>
<p>अभिरमतेऽत्रेत्यभिरामं मनोहरम्। अधिकरणार्थे घञ्प्रत्ययः। तेन वपुषा चोदितः प्रेरितो गुरुः पिता दशरथस्तस्य पुत्रस्य जगतां प्रथमं मङ्गलं सुलक्षणं राम इति नामधेयं चक्रे। अभिरामत्वमेव रामशब्दप्रवृत्तिनिमित्तमित्यर्थः॥</p>
<p><strong>रघुवंशप्रदीपेन तेनाप्रतिमतेजसा।</strong><br>
<strong>रक्षागृहगता दीपाः प्रत्यादिष्टा इवाभवन्॥६८॥</strong></p>
<p>रघुवंशस्य प्रदीपेन प्रकाशकेन। अप्रतिमतेजसा तेन रामेण रक्षागृहगताः सूतिकागृहगता दीपाः प्रत्यादिष्टाः प्रतिबद्धा इवाभवन्। महादीपसमीपे नाल्पाः स्फुरन्तीति भावः॥</p>
<p><strong>शय्यागतेन रामेण माता शातोदरी बभौ।</strong><br>
<strong>सैकताम्भोजबलिना जाह्नवीव शरत्कृशा॥६९॥</strong></p>
<p>ज्ञातोदरी गर्भमोचनात्कृशोदरी माता शय्यागतेन रामेण। सैकते पुलिने योऽम्भोजबलिः पद्मोपहारस्तेन शरदि कृशा जाह्नवी गङ्गेव। बभौ॥</p>
<p><strong>कैकेय्यास्तनयो जज्ञे भरतो नाम शीलवान्।</strong><br>
<strong>जनयित्रीमलंचक्रे यः प्रश्रय इव श्रियम्॥७०॥</strong></p>
<p>केकयस्य राज्ञोऽपत्यं स्त्री कैकेयी। &lsquo;तस्यापत्यम्&rsquo; इत्यणि कृते &lsquo;केकयमित्रयुप्रलयानां यादेरियः&rsquo; इतीयादेशः। तस्या भरतो नाम शीलवांस्तनयो जज्ञे जातः। यस्तनयः। प्रश्नयो विनयः श्रियमिव। जनयित्रीं मातरमलंचक्रे॥</p>
<p><strong>सुतौ लक्ष्मणशत्रुघ्नौ सुमित्रा सुषुवे यमौ।</strong><br>
<strong>सम्यगाराधिता विद्या प्रबोधविनयाविव॥७१॥</strong></p>
<p>सुमित्रा लक्ष्मणशत्रुघ्नौ नाम यमी युग्मजातौ सुतौ पुत्रौ। सम्यगाराधिता स्वभ्यस्ता विद्या प्रबोधविनयौ तत्त्वज्ञानेन्द्रियजयाविव। सुषुवे॥</p>
<p><strong>निर्दोषमभवत्सर्वमाविष्कृतगुणं जगत्।</strong><br>
<strong>अन्वगादिव हि स्वर्गे गां गतं पुरुषोत्तमम्॥७२॥</strong></p>
<p>सर्वं जगदूलोको निर्दोषं दुर्भिक्षादिदोषरहितम्। आविष्कृतगुणं प्रकटीकृतारोग्यादिगुणं चाभवत्। अत्रोत्प्रेक्ष्यते—गां भुवं गतमवतीर्णं पुरुषोत्तमं विष्णुं स्वर्गोऽप्यन्वगादिव। स्वर्गो हि गुणवान्निर्दोषश्चेत्यागमः। स्वर्गतुल्यमभूदित्यर्थः॥</p>
<p><strong>तस्योदये चतुर्मूर्तेः पौलस्त्यचकितेश्वराः।</strong><br>
<strong>विरजस्कैर्नभस्वद्भिर्दिश उच्छ्वसिता इव॥७३॥</strong></p>
<p>चतुर्मूर्ते रामादिरूपेण चतूरूपस्य सतस्तस्य हरेरुदये सति। पौलस्त्याद्रावणाच्चकिता भीता ईश्वरा नाथा इन्द्रादयो यासां ता दिशश्चतस्रो विरजस्कैरपधूलिभिर्नभस्वद्भिर्वायुभिः। मिषेण। उच्छ्वसिता इव। इत्युत्प्रेक्षा। श्वसेः कर्तरि क्तः। स्वनाथशरणलाभसंतुष्टानां दिशामुच्छ्वासवाता इव वाता ववुरित्यर्थः। चतुर्दिगीशरक्षणं मूर्तिचतुष्टयप्रयोजनमिति भावः॥</p>
<p><strong>कृशानुरपधूमत्वात्प्रसन्नत्वात्प्रभाकरः।</strong><br>
<strong>रक्षोविप्रकृतावास्तामपविद्धशुचाविव॥७४॥</strong></p>
<p>रक्षसा रावणेन विप्रकृतावपकृतौ। पीडितावित्यर्थः। कृशानुरग्निः प्रभाकरः सूर्यश्च यथासंख्यमपधूमत्वात्प्रसन्नत्वाच्चापविद्धशुचौ निरस्तदुःखाविवास्तामभवताम्॥</p>
<p><strong>दशाननकिरीटेभ्यस्तत्क्षणं राक्षसश्रियः।</strong><br>
<strong>मणिव्याजेन पर्यस्ताः पृथिव्यामश्रुबिन्दवः॥७५॥</strong></p>
<p>तत्क्षणं तस्मिन्क्षणे रामोत्पत्तिसमये राक्षसश्रियोऽश्रुबिन्दवो दशाननकिरीटेभ्यो</p>
<p>मणीनां व्याजेन मिषेण पृथिव्यां पर्यस्ताः पतिताः। रामोदये सति तद्वध्यस्य रावणस्य किरीटमणिभ्रंशलक्षणं दुर्निमित्तमभूदित्यर्थः॥</p>
<p><strong>पुत्रजन्मप्रवेश्यानां तूर्याणां तस्य पुत्रिणः।</strong><br>
<strong>आरम्भं प्रथमं चक्रुर्देवदुन्दुभयो दिवि॥७६॥</strong></p>
<p>पुत्रिणो जातपुत्रस्य तस्य दशरथस्य पुत्रजन्मनि प्रवेश्यानां प्रवेशयितव्यानाम्। वादनीयानामित्यर्थः। तूर्याणां वाद्यानामारम्भमुपक्रमं प्रथमं दिवि देवदुन्दुभयश्चक्रुः। साक्षात्पितुर्दशरथादपि देवा अधिकं प्रहृष्टा इत्यर्थः॥</p>
<p><strong>संतानकमयी दृष्टिर्भवने चास्य पेतुषी।</strong><br>
<strong>सन्मङ्गलोपचाराणां सैवादिरचनाभवत्॥ ७७॥</strong></p>
<p>अस्य राज्ञो भवने संतानकानां कल्पवृक्षकुसुमानां विकारः संतानकमयी वृष्टिश्च पेतुषी पपात। &lsquo;क्वसुश्च&rsquo; इति क्वसुप्रत्ययः। &lsquo;उगितश्च&rsquo; इति ङीप्। सा वृष्टिरेव सन्तपुत्रजन्मन्यावश्यका ये मङ्गलोपचारास्तेषामादिरचना प्रथमक्रियाभवत्॥</p>
<p><strong>कुमाराः कृतसंस्कारास्ते धात्रीस्तन्यपायिनः।</strong><br>
<strong>आनन्देनाग्रजेनेव समं ववृधिरे पितुः॥७८॥</strong></p>
<p>कृताः संस्कारा जातकर्मादयों येषां ते। धात्रीणामुपमातॄणां स्तन्यानि पयांसि पिबन्तीति तथोक्ताः। ते कुमारा अग्रे जातेनाग्रजेन ज्येष्ठेनेव स्थितेन पितुरानन्देन समं ववृधिरे। कुमारवृद्ध्या पिता महान्तमानन्दमवापेत्यर्थः। कुमारजन्मनः प्रागेव जातत्वादग्रजत्वोक्तिरानन्दस्य॥</p>
<p><strong>स्वाभाविकं विनीतत्वं तेषां विनयकर्मणा।</strong><br>
<strong>मुमूर्छ सहजं तेजो हविषेव हविर्भुजाम्॥७९॥</strong></p>
<p>तेषां कुमाराणां संबन्धि स्वाभाविकं सहजं विनीतत्वं विनयकर्मणा शिक्षया। हविर्भुजामग्नीनां सहजं तेजो हविषाज्यादिकेनेव। मुमूर्छ ववृधे। निसर्गसंस्काराभ्यां विनीता इत्यर्थः॥</p>
<p><strong>परस्परविरुद्धास्ते तद्रघोरनघं कुलम्।</strong><br>
<strong>अलमुद्दयोतयामासुर्देवारण्यमिवर्तवः॥८०॥</strong></p>
<p>परस्परमविरुद्धा अविद्विष्टाः। सौभ्रात्रगुणवन्त इत्यर्थः। ते कुमारास्तत्प्रसिद्धमनघं निष्पापं रघोः कुलम्। ऋतवो वसन्तादयो देवारण्यं नन्दनमित्र। सहजविरोधानामप्यृतूनां सहावस्थानसंभावनार्थे देवविशेषणम्। अलमत्यन्तमुद्द्योतयामासुः प्रकाशयामासुः। सौभ्रात्रवन्तः कुलभूषणायन्त इति भावः॥</p>
<p><strong>समानेऽपि हि सौभ्रात्रे यथोभौ रामलक्ष्मणौ।</strong><br>
<strong>तथा भरतशत्रुघ्नौ प्रीत्या द्वन्द्वं बभूवतुः॥८१॥</strong></p>
<p>शोभनाः स्निग्धा भ्रातरो येषां ते सुभ्रातरः। &lsquo;नद्युतश्च&rsquo; इति कप् न भवति। वन्दिते भ्रातुरिति निषेधात्। तेषां भावः सौभ्रात्रम्। युवादित्वादण्। तस्मिन्समाने चतुर्णां तुल्येऽपि यथोभौ रामलक्ष्मणौ प्रीत्या द्वन्द्वं बभूवतुः। तथा भरतशत्रुघ्नौ प्रीत्या द्वन्द्वं द्वौ द्वौ साहचर्येणा-</p>
<p>भिव्यक्तौ बभूवतुः। &lsquo;द्वन्द्वं रहस्यमर्यादावचनव्युत्क्रमणयज्ञपात्रप्रयोगाभिव्यक्तिषु&rsquo; इत्यभिव्यक्तार्थे निपातः। क्वचित्कस्यचित्स्नेहो नातिरिच्यत इति भावः॥</p>
<p><strong>तेषां द्वयोर्द्वयोरैक्यं बिभिदे न कदाचन।</strong><br>
<strong>यथा वायुविभावस्वोर्यथा चन्द्रसमुद्रयोः॥८२॥</strong></p>
<p>तेषां चतुर्णां मध्ये द्वयोर्द्वयोः। रामलक्ष्मणयोर्भरतशत्रुघ्नयोश्चेत्यर्थः। यथा वायुविभावस्वोर्वातवह्न्योरिव। चन्द्रसमुद्रयोरिव च। ऐक्यमैकमत्यं कदाचन न बिभिदे। एककार्यत्वं समानसुखदुःखत्वं च क्रमादुपमाद्वयाल्लभ्यते। सहजः सहकारी हि वह्नेर्वायुः। चन्द्रवृद्धौ हि वर्धते सिन्धुस्तत्क्षये च क्षीयत इति॥</p>
<p><strong>ते प्रजानां प्रजानाथास्तेजसा प्रश्रयेण च।</strong><br>
<strong>मनो जह्नुर्निदाघान्ते श्यामाभ्रा दिवसा इव॥८३॥</strong></p>
<p>प्रजानाथास्ते कुमारास्तेजसा प्रभावेण प्रश्रयेण विनयेन च। निदाघान्ते ग्रीष्मान्ते। श्यामान्यभ्राणि मेघा येषां ते श्यामाभ्राः। नातिशीतोष्णा इत्यर्थः। दिवसा इव। प्रजानां मनो जह्रु॥</p>
<p><strong>स चतुर्धा बभौ व्यस्तः प्रसवः पृथिवीपतेः।</strong><br>
<strong>धर्मार्थकाममोक्षाणामवतार इवाङ्गवान्॥८४॥</strong></p>
<p>स चतुर्धा। &lsquo;संख्याया विधार्थे धा&rsquo; इत्यनेन धाप्रत्ययः। व्यस्तो विभक्तः पृथिवीपतेर्दशरथस्य प्रसवः संतानः। चतुर्धाङ्गवान्मूर्तिमान्धर्मार्थकाममोक्षाणामवतार इव बभौ॥</p>
<p><strong>गुणैराराधयामासुस्ते गुरुं गुरुवत्सलाः।</strong><br>
<strong>तमेव चतुरन्तेशं रत्नैरिव महार्णवाः॥८५॥</strong></p>
<p>गुरुवत्सलाः पितृभक्तास्ते कुमारा गुणैर्विनयादिभिर्गुरुं पितरम्। चतुर्णामन्तानां दिगन्तानामीशं चतुरन्तेशम्। &lsquo;तद्धितार्थ-&rsquo; इत्यादिनोत्तरपदसमासः। तं दशरथमेव महार्णवाश्चत्वारो रत्नैरिव। आराधयामासुरानन्दयामासुः॥</p>
<p><strong>सुरगज इव दन्तैर्भग्नदैत्यासिधारै-</strong><br>
<strong>र्नय इव पणबन्धव्यक्तयोगैरुपायैः।</strong><br>
<strong>हरिरिव युगदीर्यैर्दोर्भिरंशैस्तदीयैः</strong><br>
<strong>पतिरवनिपतीनां तैश्चकाशे चतुर्भिः॥८६॥</strong></p>
<p>भग्ना दैत्यानामसिधारा यैस्तैश्चतुर्भिर्दन्तैः सुरगज ऐरावत इव। पणबन्धेन फलसिद्ध्या व्यक्तयोगैरनुमितप्रयोगैरुपायैश्चतुर्भिः सामादिभिर्नयो नीतिरिव। युगवद्दीर्घैश्चतुर्भिर्दोर्भिर्भुजैर्हरिर्विष्णुरिव। तदीयैर्हरिसंबन्धिभिरंशैरंशभूतैश्चतुर्भिस्तैः पुत्रैरवनिपतीनां पती राजराजो दशरथश्चकाशे विदिद्युते॥</p>
<p>इति महामहोपाध्यायकोलाचलमल्लिनाथसूरिविरचितया संजीविनीसमाख्यया<br>
व्याख्यया समेतो महाकविश्रीकालिदासकृतौ रघुवंशे महाकाव्ये<br>
रामावतारो नाम दशमः सर्गः।</p>
<p><strong>एकादशः सर्गः।</strong></p>
<p>रामचन्द्रचरणारविन्दयोरन्तरङ्गचरभृङ्गलीलया।<br>
तत्र सन्ति हि रसाश्चतुर्विधास्तान्यथारुचि सदैव निर्विश॥</p>
<p><strong>कौशिकेन स किल क्षितीश्वरो राममध्वरविघातशान्तये।</strong><br>
<strong>काकपक्षधरमेत्य याचितस्तेजसां हि न वयः समीक्ष्यते॥१॥</strong></p>
<p>कौशिकेन कुशिकापत्येन विश्वामित्रेणैत्याभ्यागत्य स क्षितीश्वरो दशरथः। अध्वरविघातशान्तये यज्ञविघ्नविध्वंसाय। काकपक्षधरं बालकोचितशिखाधरम्। &lsquo;बालानां तु शिखा प्रोक्ता काकपक्षः शिखण्डकः&rsquo; इति हलायुधः। रामं याचितः किल प्रार्थितः खलु। याचेर्द्विकर्मकादप्रधाने कर्मणि क्तः। अप्रधाने दुहादीनामिति वचनात्। नायं बालाधिकार इत्याशङ्कयाह—तेजसां तेजस्विनां वयो बाल्यादि न समीक्ष्यते हि। अप्रयोजकमित्यर्थः। अत्र सर्गे रथोद्धता वृत्तम्। उक्तं च—&lsquo;रान्नराविह रथोद्धता लगौ&rsquo; इति॥</p>
<p><strong>कृच्छ्रलब्धमपि लब्धवर्णभाक्तं दिदेश मुनये सलक्ष्मणम्।</strong><br>
<strong>अप्यसुप्रणयिनां रघोः कुले न व्यहन्यत कदाचिदर्थिता॥२॥</strong></p>
<p>लब्धा वर्णाः प्रसिद्धयो यैस्ते लब्धवर्णा विचक्षणाः। &lsquo;लब्धवर्णो विचक्षणः&rsquo; इत्यमरः। तान्भजत इति लब्धवर्णभाक्। विद्वत्सेवीत्यर्थः। स राजा कृच्छ्रलब्धमपि सलक्ष्मणं तं रामं मुनये दिदेशातिसृष्टवान्। तथाहि। असुप्रणयिनां प्राणार्थिनामप्यर्थिता याच्ञा रघोः कुले कदाचिदपि न व्यहन्यत न विहता। न विफलीकृतेत्यर्थः। यैरर्थिभ्यः प्राणा अपि समर्प्यन्ते तेषां पुत्रादित्यागो न विस्मयावह इति भावः॥</p>
<p><strong>यावदादिशति पार्थिवस्तयोर्निर्गमाय पुरमार्गसंस्क्रियाम्।</strong><br>
<strong>तावदाशु विदधे मरुत्सखैः सा सपुष्पजलवर्षिभिर्घनैः॥३॥</strong></p>
<p>पार्थिवः पृथिवीश्वरस्तयो रामलक्ष्मणयोर्निर्गमाय निष्क्रमणाय पुरमार्गसंस्क्रियां धूलिसंमार्जनगन्धोदकसेचनपुष्पोपहाररूपसंस्कारं यावदादिशत्याज्ञापयति। तावन्मरुत्सखैर्वायुसंखैः। अनेन धूलिसंमार्जनं गम्यते। सपुष्पजलवर्षिभिः पुष्पसहितजलवर्षिभिर्घनैः सा मार्गसंस्क्रियाशु विदधे विहिता। एतेन देवकार्यप्रवृत्तयोर्देवानुकूल्यं सूचितम्॥</p>
<p><strong>तौ निदेशकरणोद्यतौ पितुर्धन्विनौ चरणयोर्निपेततुः।</strong><br>
<strong>भूपतेरपि तयोः प्रवत्स्यतोर्नम्रयोरुपरि बाष्पबिन्दवः॥४॥</strong></p>
<p>निदेशकरणोद्यतौ पित्राज्ञाकरणोद्युक्तौ धन्विनौ धनुष्मन्तौ तौ कुमारौ पितुश्चरणयोर्निपेततुः। प्रणतावित्यर्थः। भूपतेरपि बाष्पबिन्दवः प्रवत्स्यतोः प्रवासं करिष्यतोः। अत एव नम्रयोः प्रणतयोः। &lsquo;नमिकम्पि—&rsquo; इति रप्रत्ययः। तयोरुपरि निपेतुः पतिताः॥</p>
<p><strong>तौ पितुर्नयनजेन वारिणा किंचिदुक्षितशिखण्डकावुभौ।</strong><br>
<strong>धन्विनौ तमृषिमन्वगच्छतां पौरदृष्टिकृतमार्गतोरणौ॥५॥</strong></p>
<p>पितुर्नयनजेन वारिणा किंचिदुक्षितशिखण्डकावीषत्सिक्तचूडौ। &lsquo;शिखा चूडा शिखण्डः स्यात्&rsquo; इत्यमरः। ‘शेषाद्विभाषा&rsquo; इति कप्प्रत्ययः। धन्विनौ तावुभौ। पौरदृष्टिभिः कृतानि</p>
<p>मार्गतोरणानि संपाद्यानि कुवलयानि ययोस्तौ तथोक्तौ। संघशो निरीक्ष्यमाणावित्यर्थः। तमृषिमन्वगच्छताम्॥</p>
<p><strong>लक्ष्मणानुचरमेव राघवं नेतुमैच्छदृषिरित्यसौ नृपः।</strong><br>
<strong>आशिषं प्रयुयुजे न वाहिनीं सा हि रक्षणविधौ तयोः क्षमा॥६॥</strong></p>
<p>ऋषिर्लक्ष्मणानुचरमेव लक्ष्मणमात्रानुचरं तं राघवं नेतुमैच्छदिति हेतोरसौ नृप आशिषं प्रयुयुजे प्रयुक्तवान्। वाहिनीं सेनां न प्रयुयुजे न प्रेषितवान्। हि यस्मात्साशीरेव तयोः कुमारयो रक्षणविधौ क्षमा शक्ता॥</p>
<p><strong>मातृवर्गचरणस्पृशौ मुनेस्तौ प्रपद्य पदवीं महौजसः।</strong><br>
<strong>रेजतुर्गतिवशात्प्रवर्तिनौ भास्करस्य मधुमाधवाविव॥७॥</strong></p>
<p>मातृवर्गस्य चरणान्स्पृशत इति मातृवर्गचरणस्पृशौ। कृतमातृवर्गनमस्कारावित्यर्थः। &lsquo;स्पृशोऽनुदके क्विन्&rsquo; इति क्विन्प्रत्ययः। तौ महौजसो मुनेः पदवीं प्रपद्य। महौजसो भास्करस्य गतिवशान्मेषादिराशिसंक्रान्त्यनुसारात्प्रवर्तिनौ मधुमाधवाविव चैत्रवैशाखाविव रेजतुः। &lsquo;फणां च सप्तानाम्&rsquo; इति वैकल्पिकावेत्वाभ्यासलोपौ। &lsquo;स्याच्चैत्रे चैत्रिको मधुः &lsquo;इति। &lsquo;वैशाखे माधवो राधः&rsquo; इति चामरः॥</p>
<p><strong>वीचिलोलभुजयोस्तयोर्गतं शैशवाच्चपलमप्यशोभत।</strong><br>
<strong>तोयदागम इवोद्ध्यभिद्ययोर्नामधेयसदृशं विचेष्टितम्॥८॥</strong></p>
<p>वीचिलोलभुजयोस्तरंगचञ्चलबाह्वोः। इदं विशेषणं नदोपमानसिद्ध्यर्थं वेदितव्यम्। तयोश्चपलं चञ्चलमपि गतं गतिः शैशवाद्धेतोरशोभत। किमिव। तोयदागमे वर्षासमये। उज्झत्युदकमित्युद्ध्यः। भिनत्ति कूलमिति भिद्यः। &lsquo;भिद्योद्ध्यौ नदे&rsquo; इति क्यबन्तौ निपातितौ। उद्ध्यभिद्ययोर्नदविशेषयोर्नामधेयसदृशं नामानुरूपं विचेष्टितमिव। उदकोज्झनकूलभेदनरूपव्यापार इव। समयोत्पन्नं चापलमपि शोभत इति भावः॥</p>
<p><strong>तौ बलातिबलयोः प्रभावतो विद्ययोः पथि मुनिप्रदिष्टयोः।</strong><br>
<strong>मम्लतुर्न मणिकुट्टिमोचितौ मातृपार्श्वपरिवर्तिनाविव॥९॥</strong></p>
<p>मणिकुट्टिमोचितौ मणिबद्धभूमिसंचारोचितौ तौ मुनिप्रदिष्टयोः कौशिकेनोपदिष्टयोर्बलातिबलयोर्विद्ययोर्बलातिबलाख्ययोर्मन्त्रयोः प्रभावतः सामर्थ्यान्मातृपार्श्वपरिवर्तिनौ मातृसमीपवर्तिनाविव पथि न मम्लतुः। न म्लानावित्यर्थः। अत्र रामायणश्लोकः—&lsquo;क्षुत्पिपासे न ते राम भविष्येते नरोत्तम। बलामतिबलां चैव पठतः पथि राघव॥&rsquo; इति॥</p>
<p><strong>पूर्ववृत्तकथितैः पुराविदः सानुजः पितृसखस्य राघवः।</strong><br>
<strong>उह्यमान इव वाहनोचितः पादचारमपि न व्यभावयत्॥१०॥</strong></p>
<p>वाहनोचितः सानुजो राघवः। पुराविदः पूर्ववृत्ताभिज्ञस्य पितृसखस्य मुनेः पूर्ववृत्तकथितैः पुरावृत्तकथाभिरुह्यमान इव वाहनेन प्राप्यमाण इव। वहेर्धातोः कर्मणि शानच्। &lsquo;उह्यमानः&rsquo; इत्यत्र दीर्घादिरपपाठः। दीर्घप्राप्त्यभावात्। पादचारमपि न व्यभावयन्न ज्ञातवान्॥</p>
<p><strong>तौ सरांसि रसवद्भिरम्बुभिः कूजितैः श्रुतिसुखैः पतत्रिणः।</strong><br>
<strong>वायवः सुरभिपुष्परेणुभिश्छायया च जलदाः सिषेविरे॥११॥</strong></p>
<p>तौ राघवौ कर्मभूतौ सरांसि कर्तॄणि रसवद्भिर्मधुरैरम्बुभिः सिषेविरे। पतत्त्रिणः पक्षिणः। सुखयन्तीति सुखानि। पचाद्यच्। श्रुतीनां सुखानि। तैः कूजितैः। वायवः सुरभिपुष्परेणुभिः। जलदाश्छायया च। सिषेविर इति सर्वत्र संबध्यते॥</p>
<p><strong>नाम्भसां कमलशोभिनां तथा शाखिनां च न परिश्रमच्छिदाम्।</strong><br>
<strong>दर्शनेन लघुना यथा तयोः प्रीतिमापुरुभयोस्तपस्विनः॥१२॥</strong></p>
<p>तप एषामस्तीति तपस्विनः। &lsquo;तपःसहस्राभ्यां विनीनीः&rsquo; इति विनिप्रत्ययः। लघुनेष्टेन। &lsquo;त्रिष्विष्टेऽल्पे लघुः&rsquo; इत्यमरः। तयोरुभयोः कर्मभूतयोः दर्शनेन यथा प्रीतिमापुः। तथा कमलशोभिनामम्भसां दर्शनेन नापुः। परिश्रमच्छिदां शाखिनां दर्शनेन च नापुः॥</p>
<p><strong>स्थाणुदग्धवपुषस्तपोवनं प्राप्य दाशरथिरात्तकार्मुकः।</strong><br>
<strong>विग्रहेण मदनस्य चारुणा सोऽभवत्प्रतिनिधिर्नकर्मणा॥१३॥</strong></p>
<p>स आत्तकार्मुकः। दशरथस्यापत्यं पुमान्दाशरथी रामः। &lsquo;अत इञ् &rsquo; इतीञ्प्रत्ययः। स्थाणुर्हरः। &lsquo;स्थाणुः कीले हरे स्थिरे&rsquo; इति विश्वः। तेन दग्धवपुषो मदनस्य तपोवनं प्राप्य चारुणा विग्रहेण कायेन। &lsquo;विग्रहः समरे काये&rsquo; इति विश्वः। प्रतिनिधिः प्रतिकृतिः सदृशोऽभवत्कर्मणा न पुनः। देहेन मदनसुन्दर इति भावः॥</p>
<p><strong>तौ सुकेतुसुतया खिलीकृते कौशिकाद्विदितशापया पथि।</strong><br>
<strong>निन्यतुः स्थलनिवेशिताटनी लीलयैव धनुषी अधिज्यताम्॥१४॥</strong></p>
<p>अत्र रामायणवचनम्— &lsquo;अगस्त्यः परमः क्रुद्धस्ताङकामभिशप्तवान्। पुरुषादी महायक्षी विकृता विकृतानना॥ इदं रूपमपाहाय दारुणं रूपमस्तु ते॥&rsquo; इति। तदेतदाह—विदितशापयेति। कौशिकादाख्यातुः। &lsquo;आख्यातोपयोगे&rsquo; इत्यपादानात्पञ्चमी। विदितशापया सुकेतुसुतया ताडकया खिलीकृते पथि। &lsquo;खिलमप्रहतं स्थानम्&rsquo; इति हलायुधः। तौ रामलक्ष्मणौ। स्थले निवेशिते अटनी धनुःकोटी याभ्यां तौ तथोक्तौ। &lsquo;कोटिरस्याटनिः&rsquo; इत्यमरः। लीलयैव धनुषी। अधिकृते ज्ये मौर्व्यौ ययोस्ते अधिज्ये। &lsquo;ज्या मौर्वीमातृभूमिषु&rsquo; इति विश्वः। तयोर्भावस्तत्तामधिज्यतां निन्यतुर्नीतवन्तौ। नयतिर्द्विकर्मकः॥</p>
<p><strong>ज्यानिनादमथ गृह्णती तयोः प्रादुरास बहुलक्षपाछविः।</strong><br>
<strong>ताडका चलकपालकुण्डला कालिकेव निबिडा वलाकिनी॥१५॥</strong></p>
<p>अथ तयोर्ज्यानिनादं गृह्णती जानती। शृण्वतीत्यर्थः। बहुलक्षपाछविः कृष्णपक्षरात्रिवर्णा। &lsquo;बहुलः कृष्णपक्षे च&rsquo; इति विश्वः। चले कपाले एव कुण्डले यस्याः सा तथोक्ता ताडका। निबिडा सान्द्रा बलाकिनी बलाकावती। &lsquo;व्रीह्यादिभ्यश्च&rsquo; इतीनिः। कालिकेव घनावलीव। &lsquo;कालिका योगिनीभेदे कार्ष्ण्ये गौर्यां घनावलौ&rsquo; इति विश्वः। प्रादुरास प्रादुर्बभूव॥</p>
<p><strong>तीव्रवेगधुतमार्गवृक्षया प्रेतचीवरवसा स्वनोग्रया।</strong><br>
<strong>अभ्यभावि भरताग्रजस्तया वात्ययेव पितृकाननोत्थया॥१६॥</strong></p>
<p>तीव्रवेगेन धुताः कम्पिता मार्गवृक्षा यया तथोक्तया। प्रेतचीवराणि वस्त इति प्रेतचीवरवाः। तया प्रेतचीवरवसा। वसतेराच्छादनार्थात्कि्वप्। स्वनेन सिंहनादेनोग्रया तथा ताडकया। पितृकानने श्मशान उत्थोत्पन्ना। &lsquo;आतश्चोपसर्गे&rsquo; इत्युत्पूर्वात्तिष्ठतेः कर्तरि क्तप्रत्ययः। तया वात्ययेव वातसमूहेनेव। &lsquo;पाशादिभ्यो यः&rsquo; इति यः। भरताग्रजो रामोऽभ्यभाव्यभिभूतः। कर्मणि लुङ्। तीव्रवेगेत्यादिविशेषणानि वात्यायामापि योज्यानि॥</p>
<p><strong>उद्यतैकभुजयष्टिमायतीं श्रोणिलम्बिपुरुषान्त्रमेखलाम्।</strong><br>
<strong>तां विलोक्य वनितावधे घृणां पत्रिणा सह मुमोच राघवः॥१७॥</strong></p>
<p>उद्यतोन्नमितैको भुज एव यष्टिर्यस्यास्ताम्। आयतीमायान्तीम्। इणो धातोः शतरि &lsquo;उगितश्च&rsquo; इति ङीप्। श्रोणिलम्बिनी पुरुषाणामन्त्राण्येव मेखला यस्यास्ताम्। इति विशेषणद्वयेनाप्याततायित्वं सूचितम्। अत एव तां विलोक्य राघवो वनितावधे स्त्रीवधनिमित्ते घृणां जुगुप्सां करुणां वा। &lsquo;जुगुप्साकरुणे घृणे&rsquo; इत्यमरः। पत्त्रिणेघुणा सह। &lsquo;पत्त्री रोप इषुर्द्वयोः&rsquo; इत्यमरः। मुमोच मुक्तवान्। आततायिवधे मनुः—&lsquo;आततायिनमायान्तं हन्यादेवाविचारयन्। जिघांसन्तं जिघांसीयान्न तेन ब्रंह्महा भवेत्॥ नाततायिवधे दोषो हन्तुर्भवसि कश्चन॥&rsquo; इति॥</p>
<p><strong>यच्चकार विवरं शिलाघने ताडकोरसि स रामसायकः।</strong><br>
<strong>अप्रविष्टविषयस्य रक्षसां द्वारतामगमदन्तकस्य तत्॥१८॥</strong></p>
<p>स रामसायकः शिलावद्धने सान्द्रे ताडकोरसि यद्विवरं रन्ध्रं चकार तद्विवरं रक्षसामप्रविष्टविषयस्य। अप्रविष्टरक्षोदेशस्येत्यर्थः। सापेक्षत्वेऽपि गमकत्वात्समासः। ‘विषयः स्यादिन्द्रियार्थे देशे जनपदेऽपि च&rsquo; इति विश्वः। अन्तकस्य यमस्य द्वारतामगमत्। इयं प्रथमा रक्षोमृतिरिति भावः॥</p>
<p><strong>बाणभिन्नहृदया निपेतुषी सा स्वकाननभुवं न केवलाम्।</strong><br>
<strong>विष्टपत्रयपराजयस्थिरां रावणश्रियमपि व्यकम्पयत्॥१९॥</strong></p>
<p>बाणभिन्नहृदया निपतुषी निपतिता सती। &lsquo;क्वसुश्च&rsquo; इति क्वसुप्रत्ययः। &lsquo;उगितश्च&rsquo; इति ङीप्। सा केवलामेकाम्। &lsquo;निणींते केवलमिति। त्रिलिङ्ग त्वेककृत्स्नयोः&rsquo; इत्यमरः। स्वकाननभुवं न व्यकम्पयत्। किंतु विष्टपत्रयस्य लोकत्रयस्य पराजयेन स्थिरां रावणश्रियमपि व्यकम्पयत्। ताडकावधश्रवणेन रावणस्यापि भयमुत्पन्नमिति भावः॥</p>
<p>अत्र ताडकाया अभिसारिकायाः समाधिरभिधीयते—</p>
<p><strong>राममन्मथशरेण ताडिता दुःसहेन हृदये निशाचरी।</strong><br>
<strong>गन्धवद्रुधिरचन्दनोक्षिता जीवितेशवसतिं जगाम सा॥२०॥</strong></p>
<p>सा। निशासु चरतीति निशाचरी राक्षसी। अभिसारिका च। दुःसहेन सोडुमशक्येन राम एव मन्मथः। अन्यत्राभिरामो मन्मथः। तस्य शरेण हृदय उरसि मनसि</p>
<p>च। &lsquo;हृदयं मनउरसोः&rsquo; इति विश्वः। ताडिता विद्धाङ्गा गन्धवद्दुर्गन्धि यद्रुधिरमसृक्तदेव चन्दनं तेनोक्षिता लिप्ता। अपरत्र गन्धवती सुगन्धिनी ये रुधिरचन्दने कुङ्कुमचन्दने ताभ्यामुक्षिता। &lsquo;रुधिरं कुङ्कुमासृजोः&rsquo; इत्युभयत्रापि विश्वः। जीवितेशस्यान्तकस्य प्राणेश्वरस्य च वसतिं जगाम॥</p>
<p><strong>नैर्ऋतघ्नमथ मन्त्रवन्मुनेः प्रापदस्त्रमवदानतोषितात्।</strong><br>
<strong>ज्योतिरिन्धननिपाति भास्करात्सूर्यकान्त इव ताडकान्तकः॥२१॥</strong></p>
<p>अथानन्तरं ताडकान्तको रामः। अवदानं पराक्रमः। &lsquo;पराक्रमोऽवदानं स्यात्&rsquo; इति भागुरिः। तेन तोषितान्मुनेः। नैर्ऋतान्राक्षसान्हन्तीति नैर्ऋतघ्नम्। &lsquo;अमनुष्यकर्तृके च&rsquo; इति टक्। मन्त्रवन्मन्त्रयुक्तमस्त्रम्। सूर्यकान्तो मणिविशेषो भास्करादिन्धनानि निपातयतीतीन्धननिपाति काष्ठदाहकं ज्योतिरिव। प्रापत्प्राप्तवान्॥</p>
<p><strong>वामनाश्रमपदं ततः परं पावनं श्रुतमृषेरुपेयिवान्।</strong><br>
<strong>उन्मनाः प्रथमजन्मचेष्टितान्यस्मरन्नपि बभूव राघवः॥२२॥</strong></p>
<p>ततः परं राघवः। ऋषेः कौशिकादाख्यातुः श्रुतं पावनं शोधनं वामनस्य स्वपूर्वावतारविशेषस्याश्रमपदमुपेयिवानुपगतः सन्। &lsquo;उपेयिवाननाश्वाननूचानश्च&rsquo; इति निपातः। प्रथमजन्मचेष्टितानि रामवामनयोरैक्यात्स्मृतियोंग्यान्यपि रामस्याज्ञानावतारत्वेन संस्कारदौर्बल्यादस्मरन्नपि। उन्मना उत्सुको बभूव॥</p>
<p><strong>आससाद मुनिरात्मनस्ततः शिष्यवर्गपरिकल्पितार्हणम्।</strong><br>
<strong>बद्धपल्लवपुटाञ्जलिद्रुमं दर्शनोन्मुखमृगं तपोवनम्॥२३॥</strong></p>
<p>ततो मुनिः। शिष्यवर्गेण परिकल्पिता सज्जितार्हणा पूजासामग्री यस्मिंस्तत्तथोक्तम्।दर्शनेन मुनिदर्शनेनोन्मुखा मृगा यस्मिंस्तत्। आत्मनस्तपोवनमाससाद। एतेन विशेषणत्रयेणातिथिसत्कारताच्छील्यविनयशान्तयः सूचिताः॥</p>
<p><strong>तत्र दीक्षितमृषिं ररक्षतुर्विघ्नतो दशरथात्मजौ शरैः।</strong><br>
<strong>लोकमन्धतमसात्क्रमोदितौ रश्मिभिः शशिदिवाकराविव॥२४॥</strong></p>
<p>तत्र तपोवने दशरथात्मजौ दीक्षितं दीक्षासंस्कृतमृषिं शरैर्विघ्नतो विघ्नेभ्यः। क्रमेण पर्यायेण रात्रिदिवसयोरुदितौ शशिदिवाकरौ रश्मिभिरन्धतमसाद्गाढध्वान्तात्। &lsquo;ध्वान्ते गाढेऽन्धतमसम्&rsquo; इत्यमरः। &lsquo;अवसमन्धेभ्यस्तमसः&rsquo; इति समासान्तोऽच्प्रत्ययः। लोकमिव। ररक्षतुः। रक्षणप्रवृत्तावभूतामित्यर्थः॥</p>
<p><strong>वीक्ष्य वेदिमथ रक्तबिन्दुभिर्बन्धुजीवपृथुभिः प्रदूषिताम्।</strong><br>
<strong>संभ्रमोऽभवदपोढकर्मणामृत्विजां च्युतविकङ्कतस्रुचाम्॥२५॥</strong></p>
<p>अथ बन्धुजीवपृथुभिर्बन्धुजीबकुसुमस्थूलैः। &lsquo;रक्तकस्तु बन्धूको बन्धुजीवकः&rsquo; इत्यमरः। रक्तबिन्दभिः प्रदूषितामुपहतां वेदिं वीक्ष्य। अपोढकर्मणां त्यक्तव्यापाराणाम्। च्युता विकङ्कतस्रुचो येभ्यस्तेषामृत्विजां याजकानां संभ्रमोऽभवत्। विकङ्कतग्रहणं</p>
<p>खदिराद्युपलक्षणम्। स्रुगादीनां खदिरादिप्रकृतिकत्वात्। स्रुगादिपात्रस्यैव विकङ्कतप्रकृतिकत्वात्। &lsquo;विकङ्कतः स्रुचां वृक्षः&rsquo; इत्यमरः। यद्वा स्रुङ्भात्रस्य विकङ्कतप्रकृतिकत्वमस्तु। उभयत्रापि शास्त्रसंभवात्। यथाह भगवानापस्तम्बः—&lsquo;खादिरस्रुचः पर्णमयीर्जुहुयाद्वैकङ्कतीः स्रुचो वा&rsquo; इति॥</p>
<p><strong>उन्मुखः सपदि लक्ष्मणाग्रजो बाणमाश्रयमुखात्समुद्धरन्।</strong><br>
<strong>रक्षसां बलमपश्यदम्बरे गृध्रपक्षपवनेरितध्वजम्॥२६॥</strong></p>
<p>सपदि लक्ष्मणाग्रजो रामो बाणमाश्रयमुखात्तूणीरमुखात्समुद्धरन्। उन्मुख ऊर्ध्वमुखोऽम्बरे। गृध्रपक्षपवनैरीरिताः कम्पिता ध्वजा यस्य तत्तथोक्तम्। रक्षसां दुर्निमित्तसूचनमेतत्। तदुक्तं शकुनार्णवे—&lsquo;आसन्नमृत्योर्निकटे चरन्ति गृध्रादयो मूर्ध्नि गृहोर्ध्वभागे&rsquo; इति॥ रक्षसां बलमपश्यत्॥</p>
<p><strong>तत्र यावधिपती मखद्विषां तौ शरव्यमकरोत्स नेतरान्।</strong><br>
<strong>किं महोरगविसर्पिविक्रमो राजिलेषु गरुडः प्रवर्तते॥२७॥</strong></p>
<p>स रामस्तत्र रक्षसां बले यौ मखद्विषामधिपती तौ सुबाहुमारीचौ शरव्यं लक्ष्यमकरोतू। &lsquo;वेध्यं लक्ष्यं शरव्यं च&rsquo; इति हलायुधः। इतरान्नाकरोत्। तथाहि। महोरगविसार्पेविक्रमो गरुडो गरुत्मान्राजिलेषु जलव्यालेषु प्रवर्तते किम्। न प्रवर्तत इत्यर्थः। &lsquo;अलगर्दो जलव्यालः समौ राजिलडुण्डुभौ &rsquo; इत्यमरः॥</p>
<p><strong>सोऽस्त्रमुग्रजवमस्त्रकोविदः संदधे धनुषि वायुदैवतम्।</strong><br>
<strong>तेन शैल्यगुरुमप्यपातयत्पाण्डुपत्रमिव ताडकासुतम्॥२८॥</strong></p>
<p>अस्त्रकोविदोऽस्त्रज्ञः स राम उग्रजवमुत्कटजवं वायुदैवतं वायुर्दैवतं यस्य तद्वायव्यमस्त्रं धनुषि संदधे संहितवान्। कर्तरि लिट्। तेनास्त्रेण शैलवद्गुरुमपि ताडकासुतं मारीचम्। पाण्डुपत्त्रमिव। परिणतपर्णमिवेत्यर्थः। अपातयत्पातितवान्॥</p>
<p><strong>यः सुबाहुरिति राक्षसोऽपरस्तत्र तत्र विससर्प मायया।</strong><br>
<strong>तं क्षुरप्रशकलीकृतं कृती पत्रिणां व्यभजदाश्रमाद्बहिः॥२९॥</strong></p>
<p>सुबाहुरिति योऽपरो राक्षसस्तत्र तत्र मायया शम्बरविद्यया विससर्प संचचार। क्षुरप्रै शकलीकृतं खण्डीकृतं तं सुबाहुं कृती कुशलो रामः। &lsquo;कृती च कुशलः समौ&rsquo; इत्यमरः। आश्रमाद्बहिः पत्त्रिणां पक्षिणाम्। &lsquo;पत्त्रिणौ शरपक्षिणौ&rsquo; इत्यमरः। व्यभजत्। विभज्य दत्तवानित्यर्थः॥</p>
<p><strong>इत्यपास्तमखविघ्नयोस्तयोः सांयुगीनमभिनन्द्य विक्रमम्।</strong><br>
<strong>ऋत्विजः कुलपतेर्यथाक्रमं वाग्यतस्य निरवर्तयन्क्रियाः॥३०॥</strong></p>
<p>इत्यपास्तमखविघ्नयोस्तयो राघवयोः। संयुगे रणे साधुः सांयुगीनस्तम्। &lsquo;प्रतिजनादिभ्यः खञ्&rsquo; इति खञ्प्रत्ययः। &lsquo;सांयुगीनो रणे साधुः&rsquo; इत्यमरः। विक्रममभिनन्द्य। ऋत्विजो याज्ञिकाः। वाचि यतो वाग्यतो मौनी तस्य कुलपतेर्मुनिकुलेश्वरस्य क्रियाः क्रतुक्रिया यथाक्रमं निरवर्तयन्निष्पादितवन्तः॥</p>
<p><strong>तौ प्रणामचलकाकपक्षकौ भ्रातराववभृथाप्लुतो मुनिः।</strong><br>
<strong>आशिषामनुपदं समस्पृशद्दर्भपाटिततलेन पाणिना॥३१॥</strong></p>
<p>अवभृथे दीक्षान्त आप्लुतः स्नातो मुनिः। &lsquo;दीक्षान्तोऽवभृथो यज्ञे&rsquo; इत्यमरः। प्रणामेन चलकाकपक्षकौ चञ्चलचूडौ तौ भ्रातरावाशिषामनुपदमन्वग्दर्भपाटिततलेन कुशक्षतान्तःप्रदेशेन। पवित्रेणेत्यर्थः। पाणिना समस्पृशत्संस्पृष्टवान्। संतोषादिति भावः॥</p>
<p><strong>तं न्यमन्त्रयत संभृतक्रतुर्मैथिलः स मिथिलां व्रजन्वशी।</strong><br>
<strong>राघवावपि निनाय बिभ्रतौ तद्धनुःश्रवणजं कुतूहलम्॥३२॥</strong></p>
<p>संभृतऋतुः संकल्पितसंभारो मिथिलायां भावो मैथिलो जनकस्तं विश्वामित्रं न्यमन्त्रयताहूतवान्। वशी स मुनिर्मिथिलां जनकनगरीं व्रजंस्तस्य जनकस्य यद्धनुस्तच्छ्रवणजं कुतूहलं बिभ्रतौ राघवावपि निनाय नीतवान्॥</p>
<p><strong>तैः शिवेषु वसतिर्गताध्वभिः सायमाश्रमतरुष्वगृह्यत।</strong><br>
<strong>येषु दीर्घतपसः परिग्रहो वासवक्षणकलत्रतां ययौ॥३३॥</strong></p>
<p>गताध्वभिस्तैस्त्रिभिः सायं शिवेषु रम्येष्वाश्रमतरुषु वसतिः स्थानमगृह्यत। येष्वाश्रमतरुषु दीर्घतपसो गौतमस्य परिग्रहः पत्नी। &lsquo;पत्नीपरिजनादानमूलशापाः परिग्रहाः&rsquo; इत्यमरः। अहल्येति यावत्। वासवस्येन्द्रस्य क्षणकलत्रतां ययौ॥</p>
<p><strong>प्रत्यपद्यत चिराय यत्पुनश्चारु गौतमवधूः शिलामयी।</strong><br>
<strong>स्वं वपुः स किल किल्विषच्छिदां रामपादरजसामनुग्रहः॥३४॥</strong></p>
<p>शिलामयी भर्तृशापाच्छिलात्वं प्राप्ता गौतमवधूरहल्या चारु स्वं वपुश्चिराय पुनः प्रत्यप्रद्यत प्राप्तवती यत्। स किल्बिषच्छिदां पापहारिणाम्। &lsquo;पापं किल्विषकल्मषम्&rsquo; इत्यमरः। रामपादरजसामनुग्रहः किल प्रसादः किलेति श्रूयते॥</p>
<p><strong>राघवान्वितमुपस्थितं मुनिं तं निशम्य जनको जनेश्वरः।</strong><br>
<strong>अर्थकामसहितं सपर्यया देहबद्धमिव धर्ममभ्यगात्॥३५॥</strong></p>
<p>राघवाभ्यामन्वितं युक्तमुपस्थितमागतं तं मुनिं जनको जनेश्वरो निशम्य। अर्थकामाभ्यां सहितं देहबद्धं बद्धदेहम्। मूर्तिमन्तमित्यर्थः। वाहिताग्न्यादित्वात्साधुः। धर्ममिव। सपर्ययाभ्यगात्प्रत्युद्गतवान्॥</p>
<p><strong>तौ विदेहनगरीनिवासिनां गां गताविव दिवः पुनर्वसू।</strong><br>
<strong>मन्यते स्म पिबतां विलोचनैः पक्ष्मपातमपि वञ्चनां मनः॥३६॥</strong></p>
<p>दिवः सुरवर्त्मन आकाशात्। &lsquo;द्यौः स्वर्गसुरवर्त्मनोः&rsquo; इति विश्वः। गां भुवं गतौ। &lsquo;स्वर्गेषुपशुवाग्वज्रदिङ्नेत्रघृणिभूजले। लक्ष्यदृष्ट्या स्त्रियां पुंसि गौः&rsquo; इत्यमरः। पुनर्वसू इव तन्नामकनक्षत्राधिदेवते इव स्थितौ। तौ राघवौ विलोचनैः पिबताम्। अत्यास्थया पश्यतामित्यर्थः। विदेहनगरी मिथिला। तन्निवासिनां मनः कर्तृ पक्ष्मपातं निमेषमपि तद्दर्शनप्रतिबन्धकत्वाद्वञ्चनां विडम्बनां मन्यते स्म मेने। &lsquo;लट् स्मे&rsquo; इति भूतार्थे लट्॥</p>
<p><strong>यूपवत्यवसिते क्रियाविधौ कालवित्कुशिकवंशवर्धनः।</strong><br>
<strong>राममिष्वसनदर्शनोत्सुकं मैथिलाय कथयांबभूव सः॥३७॥</strong></p>
<p>यूपवति क्रियाविधौ कर्मानुष्ठाने। ऋताबित्यर्थः। अवसिते समाप्ते सति कालविदवसरज्ञः कुशिकवंशवर्धनः स मुनी रामम्। अस्यतेऽनेनेत्यसनम्। इषूणामसनमिष्वसनं चापम्। तस्य दर्शन उत्सुकं मैथिलाय जनकाय कथयांबभूव कथितवान्॥</p>
<p><strong>तस्य वीक्ष्य ललितं वपुः शिशोः पार्थिवः प्रथितवंशजन्मनः।</strong><br>
<strong>स्वं विचिन्त्य च धनुर्दुरानमं पीडितो दुहितृशुल्कसंस्थया॥३८॥</strong></p>
<p>पार्थिवो जनकः। प्रथितवंशे जन्म यस्य तथोक्तस्य। एतेन वरसंपत्तिरुक्ता। शिशोस्तस्य रामस्य ललितं कोमलं वपुर्वीक्ष्य। स्वं स्वकीयं दुरानममानमयितुमशक्यम्। नमेर्ण्यन्तात्खल्। धनुर्विचिन्त्य च। दुहितृशुल्कं कन्यामूल्यं जामातृदेयम्। &lsquo;शुल्कं घट्टादिदेये स्याज्जामातुर्बन्धकेऽपि च&rsquo; इति विश्वः। तस्य धनुर्भङ्गरूपस्य संस्थया स्थित्या॥ &lsquo;संस्था स्थितौ शरे नाशे&rsquo; इति विश्वः। पीडितो बाधितः। शिशुना रामेण दुष्करमिति दुःखित इति भावः॥</p>
<p><strong>अब्रवीच्च भगवन्मतंगजैर्यद्बृहद्भिरपि कर्म दुष्करम्।</strong><br>
<strong>तत्र नाहमनुमन्तुमुत्सहे मोघवृत्ति कलभस्य चेष्टितम्॥३९॥</strong></p>
<p>अब्रवीच्च। मुनिमिति शेषः। किमिति। हेभगवन्मुने, बृहद्भिर्मतंगजैर्महागजैरपि दुष्करं यत्कर्म तत्र कर्मणि कलभस्य बालगजस्य। &lsquo;कलभः करिशावकः&rsquo; इत्यमरः। मोघवृत्ति व्यर्थव्यापारं चेष्टितं साहसमनुमन्तुमहं नोत्सहे।</p>
<p><strong>ह्रेपिता हि बहवो नरेश्वरास्तेन तात धनुषा धनुर्भूतः।</strong><br>
<strong>ज्यानिघातकठिनत्वचो भुजान्स्वान्विधूय धिगिति प्रतस्थिरे॥४०॥</strong></p>
<p>हे तात, तेन धनुषा बहवो धनुर्भृतो नरेश्वरा ह्रेपिता ह्रियं प्रापिता हि। जिह्नतेर्धातोर्ण्यन्तात्कर्मणि क्तः। &lsquo;अर्तिह्री—&rsquo; इत्यादिना पुगागमः। ते नरेश्वरा ज्यानिघातैः कठिनत्वचः स्वान्भुजान्धिगिति विधूयावमत्य प्रतस्थिरे प्रस्थिताः॥</p>
<p><strong>प्रत्युवाच तमृषिर्निशम्यतां सारतोऽयमथवा गिरा कृतम्।</strong><br>
<strong>चाप एव भवतो भविष्यति व्यक्तशक्तिरशनिर्गिराविव॥४१॥</strong></p>
<p>ऋषिस्तं प्रत्युवाच। किमिति। अयं रामः सारतो बलेन निशम्यतां श्रूयताम्। अथवा गिरा सारवर्णनया कृतमलम्। गीर्न वक्तव्येत्यर्थः। &lsquo;युगपर्याप्तयोः कृतम्&rsquo; इत्यमरः। अव्ययं चैतत्। &lsquo;कृतं निवारणनिषेधयोः&rsquo; इति गणव्याख्याने। गिरेति करणे तृतीया। निषेधक्रियां प्रति करणत्वात्। किंत्वशनिर्वज्रो गिराविव। चापे धनुष्येव भवतस्तव व्यक्तशक्तिर्दृष्टसारो भविष्यति॥</p>
<p><strong>एवमाप्तवचनात्स पौरुषं काकपक्षकधरेऽपि राघवे।</strong><br>
<strong>श्रद्दधे त्रिदशगोपमात्रके दाहशक्तिमिव कृष्णवर्त्मनि॥४२॥</strong></p>
<p>एवमाप्तस्य मुनेर्वचनात्स जनकः काकपक्षकधरे बालेऽपि राघवे पुरुषस्य कर्म पौरुषं पराक्रमम्। ‘हायनान्तयुवादिभ्योऽण्&rsquo; इति युवादित्वादण्। &lsquo;पौरुषं पुरुषस्योक्तं भावे कर्मणि तेजसि&rsquo; इति विश्वः। त्रिदशगोप इन्द्रगोपकीटः प्रमाणमस्य त्रिदशगोपमात्रः। &lsquo;प्रमाणे द्वयसच्-&rsquo; इत्यादिना मात्रच्प्रत्ययः। ततः स्वार्थे कप्रत्ययः। तस्मिन्कृष्णवर्त्मनि वह्नौदाहशक्तिमिव। श्रद्दधे विश्वस्तवान्॥</p>
<p><strong>व्यादिदेश गणशोऽथ पार्श्वगान्कार्मुकाभिहरणाय मैथिलः।</strong><br>
<strong>तैजसस्य धनुषः प्रवृत्तये तोयदानिव सहस्रलोचनः॥४३॥</strong></p>
<p>अथ मैथिलः पार्श्वगान्पुरुषान्कार्मुकाभिहरणाय कार्मुकमानेतुम्। &lsquo;तुमर्थाच्च—&rsquo; इति चतुर्थी। सहस्रलोचन इन्द्रस्तैजसस्य तेजोमयस्य धनुषः प्रवृत्तय आविर्भावाय तोयदान्मेघानिव गणान्गणशः। ‘संख्यैकवचनाच्च वीप्सायाम्&rsquo; इति शस्प्रत्ययः। व्यादिदेश प्रजिघाय॥</p>
<p><strong>तत्प्रसुप्तभुजगेन्द्रभीषणं वीक्ष्य दाशरथिराददे धनुः।</strong><br>
<strong>विद्रुतऋतुमृगानुसारिणं येन बाणमसृजद्वृषध्वजः॥४४॥</strong></p>
<p>दाशरथी रामः प्रसुप्तभुजगेन्द्र इव भीषणं भयंकरं तद्धनुर्वीक्ष्याददे जग्राह। वृषो ध्वजश्चिह्नंयस्य स शिवो येन धनुषा। ऋतुरेव मृगः। विद्रुतं पलायितं क्रतुमृगमनुसरति। ताच्छील्ये णिनिः। तं विद्रुतक्रतुमृगानुसारिणं बाणमसृजन्मुमोच॥</p>
<p><strong>आततज्यमकरोत्स संसदा विस्मयस्तिमितनेत्रमीक्षितः।</strong><br>
<strong>शैलसारमपि नातियत्नतः पुष्पचापमिव पेशलं स्मरः॥४५॥</strong></p>
<p>स रामः संसदा सभ्या विस्मयेन स्तिमिते नेत्रे यस्मिन्कर्मणि तद्यथा स्यात्तथेक्षितः सन्। शैलस्येव सारो यस्य तच्छैलसारमपि धनुः। स्मरः पेशल कोमलं पुष्पचापमिव। नातियत्नतो नातियत्नात्। नञर्थस्य नशब्दस्य सुप्सुपेति समासः। आततज्यमधिज्यमकरोत्॥</p>
<p><strong>भज्यमानमतिमात्रकर्षणात्तेन वज्रपरुषस्वनं धनुः।</strong><br>
<strong>भार्गवाय दृढमन्यवे पुनः क्षत्त्रमुद्यतमिव न्यवेदयत्॥४६॥</strong></p>
<p>तेन रामेणातिमात्रकर्षणाद्भज्यमानमत एव वज्रपरुषस्वनम्। वज्रमिव परुषः स्वनो यस्य तत्। धनुः कर्तृ दृढमन्यवे दृढक्रोधाय। &lsquo;मन्युः क्रोधे क्रतौ दैन्ये&rsquo; इति विश्वः। भार्गवाय क्षत्त्रं क्षत्त्रकुलं पुनरुद्यतं न्यवेदयदिव ज्ञापयामासेव॥</p>
<p><strong>दृष्टसारमथ रुद्रकार्मुके वीर्यशुल्कमभिनन्द्य मैथिलः।</strong><br>
<strong>राघवाय तनयामयोनिजां रूपिणीं श्रियमिव न्यवेदयत्॥४७॥</strong></p>
<p>अथ मैथिलो जनको रुद्रकार्मुके दृष्टः सारः स्थिरांशो यस्य तद्दृष्टसारम्। &lsquo;सारो बले स्थिरांशे च&rsquo; इति विश्वः। वीर्यमेव शुल्कम्। धनुर्भङ्गरूपमित्यर्थः। अभिनन्द्य राघवाय रामावायोनिजां देवयजनसंभवां तनयां सीतां रूपिणीं श्रियमिव साक्षाल्लक्ष्मीमिव न्यवेदयदर्पितवान्। वाचेति शेषः॥</p>
<p>उक्तमेवार्थं सोपस्कारमाह—</p>
<p><strong>मैथिलः सपदि सत्यसंगरो राघवाय तनयामयोनिजाम्।</strong><br>
<strong>संनिधौ द्युतिमतस्तपोनिधेरग्निसाक्षिक इवातिसृष्टवान्॥४८॥</strong></p>
<p>सत्यसंगरः सत्यप्रतिज्ञः। &lsquo;अथ प्रतिज्ञाजिसंविदापत्सु संगरः&rsquo; इत्यमरः। मैथिलो राघवायायोनिजां तनयां द्युतिमतस्तेजस्विनस्तपोनिधेः कौशिकस्य संनिधौ। अग्निः साक्षी यस्य सोऽग्निसाक्षिकः। ‘शेषाद्विभाषा&rsquo; इति कप्प्रत्ययः। स इव। सपद्यतिसृष्टवान्दत्तवान्॥</p>
<p><strong>प्राहिणोच्च महितं महाद्युतिः कोसलाधिपतये पुरोधसम्।</strong><br>
<strong>भृत्यभावि दुहितुः परिग्रहाद्दिश्यतां कुलमिदं निमेरिति॥४९॥</strong></p>
<p>महाद्युतिर्जनको महितं पूजितं पुरोधसं पुरोहितं कोसलाधिपतये दशरथाय प्राहिणोत्प्रहितवांश्च। किमिति। निमिर्नाम जनकानां पूर्वजः कश्चित्। इदं निमेः कुलं दुहितुः सीतायाः परिग्रहात्स्नुषात्वेन स्वीकाराद्धेतोः। भृत्यस्य भावो भृत्यत्वम्। सोऽस्यास्तीति भृत्यभावि दिश्यतामनुमन्यतामिति॥</p>
<p><strong>अन्वियेष सदृशीं स च स्नुषां प्राप चैनमनुकूलवाग्द्विजः।</strong><br>
<strong>सद्य एव सुकृतां हि पच्यते कल्पवृक्षफलधर्मि काङ्क्षितम्॥५०॥</strong></p>
<p>स दशरथश्च सदृशीमनुरूपां स्नुषामन्वियेष। रामविवाहमाचकाङ्क्षेत्यर्थः। अनुकूलवाक्स्नुषासिद्धिरूपानुकूलार्थवादी द्विजो जनकपुरोधाश्चैनं दशरथं प्राप। तथाहि। कल्पवृक्षफलस्य यो धर्मः सद्यःपाकरूपः सोऽस्यास्तीति कल्पवृक्षफलधर्मि। अतः सुकृतां पुण्यकारिणां काङ्क्षितं मनोरथः सद्य एव पच्यते हि। कर्मकर्तरि लट्। स्वयमेव पक्कं भवतीत्यर्थः। &lsquo;कर्मवत्कर्मणा तुल्यक्रियः&rsquo; इति कर्मवद्भावात् &lsquo;भावकर्मणोः&rsquo; इत्यात्मनेपदम्॥</p>
<p><strong>तस्य कल्पितपुरस्क्रियाविधेः शुश्रुवान्वचनमग्रजन्मनः।</strong><br>
<strong>उच्चचाल बलभित्सखो वशी सैन्यरेणुमुषितार्कदीधितिः॥५१॥</strong></p>
<p>बलभित्सख इन्द्रसहचरो वशी स्वाधीनतावान्। &lsquo;वश आयत्ततायां च&rsquo; इति विश्वः। कल्पितपुरस्क्रियाविधेः कृतपूजाविधेस्तस्याग्रजन्मनो द्विजस्य वचनं जनकेन संदिष्टं शुश्रुवाञ्छ्रुतवान्। शृणोतेः क्वसुः। सैन्यरेणुमुषितार्कदीधितिः सन्नुच्चचाल प्रतस्थे॥</p>
<p><strong>आससाद मिथिलां स वेष्टयन्पीडितोपवनपादपां बलैः।</strong><br>
<strong>प्रीतिरोधमसहिष्ट सा पुरी स्त्रीव कान्तमरिभोगमायतम्॥५२॥</strong></p>
<p>स दशरथो बलैः सैन्यैः पीडितोपवनपादपां मिथिलां वेष्टयन्परिधीकुर्वन्। आससाद। सा पुरी। स्त्री युवतिरायतमतिप्रसक्तं कान्तपरिभोगं प्रियसंभोगमिव। प्रीत्या रोधं प्रीतिरोधमसहिष्ट सोढवती। द्वेषरोधं तु न सहत इति भावः॥</p>
<p><strong>तौ समेत्य समये स्थितावुभौ भूपती वरुणवासवोपमौ।</strong><br>
<strong>कन्यकातनयकौतुकक्रियां स्वप्रभावसदृशीं वितेनतुः॥५३॥</strong></p>
<p>समये स्थितावाचारनिष्ठौ। &lsquo;समयाः शपथाचारकालसिद्धान्तसंविदः&rsquo; इत्यमरः। वरुणवासवावुपमोपमानं ययोस्तौ तथोक्तौ। तावुभौ भूपती जनकदशरथौ समेत्य स्वप्रभाव-</p>
<p>सदृशीमात्ममहिमानुरूपां कन्यकानां सीतादीनां तनयानां रामादीनां च कौतुकक्रियां विवाहोत्सवं वितेनतुर्विस्तृतवन्तौ। तनोतेर्लिट्॥</p>
<p><strong>पार्थिवीमुदवहद्रघूद्वहो लक्ष्मणस्तदनुजामथोर्मिलाम्।</strong><br>
<strong>यौ तयोरवरजौ वरौजसौ तौ कुशध्वजसुते सुमध्यमे॥५४॥</strong></p>
<p>उद्वहतीत्युद्वहः॥ पचाद्यच्॥रघूणामुद्वहो रघूद्वहो रामः। पृथिव्या अपत्यं स्त्री पार्थिवी। &lsquo;तस्यापत्यम्&rsquo; इत्याण ‘टिड्ढा—&rsquo; इति ङीप्। तां सीतामुदवहत्परिणीतवान्। अथ लक्ष्मणस्तस्याः सीताया अनुजां जनकस्यौरसीमूर्मिलामुदवहत्। यौ वरौजसौ तयो रामलक्ष्मणयोरवरजावनुजातौ भरतशत्रुघ्नौ तौ सुमध्यमे कुशध्वजस्य जनकानुजस्य सुते कन्यके माण्डवीं श्रुतकीर्ति चोदवहताम्। नात्र व्युत्क्रमविवाहदोषो भिन्नोदरत्वात्। तदुक्तम्— &lsquo;पितृव्यपुत्रे सापत्न्ये परनारीसुतेषु च। विवाहाधानयज्ञादौ परिवेत्ताद्यदूषणम्&rsquo; इति॥</p>
<p><strong>ते चतुर्थसहितास्त्रयो वभुः सूनवो नववधूपरिग्रहाः।</strong><br>
<strong>सामदानविधिभेदनिग्रहाः सिद्धिमन्त इव तस्य भूपतेः॥५५॥</strong></p>
<p>ते चतुर्थसहितास्त्रयः। चत्वार इत्यर्थः। वृत्तानुसारादेवमुक्तम्। सूनवो नववधूपरिग्र हाः। सिद्धिमन्तः फलसिद्धियुक्तास्तस्य भूपतेर्दशरथस्य सामदानविधिभेदनिग्रहाश्चत्वार उपाया इव बभुः। विधीयत इति विधिः। दानमेव विधिः। निग्रहो दण्डः। सूनूनामुपायैर्वधूनां सिद्धिभिश्चौपम्यमित्यनुसंधेयम्॥</p>
<p><strong>ता नराधिपसुता नृपात्मजैस्ते च ताभिरगमन्कृतार्थताम्।</strong><br>
<strong>सोऽभवद्वरवधूसमागमः प्रत्ययप्रकृतियोगसंनिभः॥५६॥</strong></p>
<p>ता नराधिपसुता जनककन्यका नृपात्मजैर्दशरथपुत्रैः कृतार्थतां कुलशीलवयोरूपादिसाफल्यमगमन्। ते च ताभिस्तथा। किंच। स वराणां वधूनां च समागमः। प्रत्ययानां प्रकृतीनां च योग इव। संनिभातीति संनिभः। अभवत्। पचाद्यच्। प्रत्ययाः सनादयो येभ्यो विधीयन्ते ताः प्रकृतयः। यथा प्रकृतिप्रत्यययोः सहैकार्थसाधनत्वं तद्वदत्रापीति भावः॥</p>
<p><strong>एवमात्तरतिरात्मसंभवांस्तान्निवेश्य चतुरोऽपि तत्र सः।</strong><br>
<strong>अध्वसु त्रिषु विसृष्टमैथिलः स्वां पुरीं दशरथो न्यवर्तत॥५७॥</strong></p>
<p>एवमात्तरतिरनुरागवान्स दशरथस्तांश्चतुरोऽप्यात्मसंभवान्पुत्रांस्तत्र मिथिलायां निवेश्य विवाह्य। &lsquo;निवेशः शिबिरोद्वाहविन्यासेषु प्रकीर्तितः&rsquo; इति विश्वः। त्रिष्वध्वसु प्रयाणेषु सत्सु विसृष्टमैथिलः सन्। स्वां पुरीं न्यवर्तत। उद्देशक्रियापेक्षया कर्मत्वं पुर्याः॥</p>
<p><strong>तस्य जातु मरुतः प्रतीपगा वर्त्मसु ध्वजतरुप्रमाथिनः।</strong><br>
<strong>चिक्लिशुर्भृशतया वरूथिनीमुत्तटा इव नदीरयाः स्थलीम्॥५८॥</strong></p>
<p>जातु कदाचिद्वर्त्मसु ध्वजा एव तरवस्तान्प्रमध्नन्ति ये ते ध्वजतरुप्रमाथिनः प्रतीपगाः प्रतिकूलगामिनो मरुतः। उत्तटा नदीरयाः स्थलीमकृत्रिमभूमिमिव। &lsquo;जानपदकुण्ड—&rsquo; इत्यादिना ङीप्। तस्य वरूथिनीं सेनां भृशतया भृशं चिक्लिशुः क्लिश्यन्ति स्म॥</p>
<p><strong>लक्ष्यते स्म तदनन्तरं रविर्बद्धभीमपरिवेशमण्डलः।</strong><br>
<strong>वैनतेयशमितस्य भोगिनो भोगवेष्टित इव च्युतो मणिः॥५९॥</strong></p>
<p>तदनन्तरं प्रतीपपवनानन्तरं बद्धं भीमं परिवेशस्य परिधेर्मण्डलं यस्य सः। &lsquo;परिवेशस्तु परिधिरुपसूर्यकमण्डले&rsquo; इत्यमरः। रविः। वैनतेयशमितस्य गरुडहतस्य भोगिनः सर्पस्य भोगेन कायेन। &lsquo;भोगः सुखे रूयादिभृतावहेश्च फणकाययोः&rsquo; इत्यमरः। वेष्टितश्च्युतः शिरोभ्रष्टो मणिरिव। लक्ष्यते स्म॥</p>
<p><strong>श्येनपक्षपरिधूसरालकाः सांध्यमेघरुधिरार्द्रवाससः।</strong><br>
<strong>अङ्गना इव रजस्वला दिशो नो बभुवुरवलोकनक्षमाः॥६०॥</strong></p>
<p>श्येनपक्षा एव परिधूसरा अलका यासां तास्तथोक्ताः। सांध्यमेघा एव रुधिरार्द्राणि वासांसि यासां तास्तथोक्ताः। रजो धूलिरासामस्तीति रजस्वलाः। &lsquo;रजःकृष्यासुतिपरिषदो वलच्&rsquo; इति वलच्प्रत्ययः। दिशः। रजस्वला ऋतुमत्योऽङ्गना इव। &lsquo;स्याद्रजः पुष्पमार्तवम्&rsquo; इत्यमरः। अवलोकनक्षमा दर्शनार्हा नो बभूवुः। एकत्रादृष्टदोषादपरत्र शास्त्रदोषादिति विज्ञेयम्। अत्र रजोवृष्टिरुत्पात उक्तः॥</p>
<p><strong>भास्करश्च दिशमध्युवास यां तां श्रिताः प्रतिभयं ववासिरे।</strong><br>
<strong>क्षत्रशोणितपितृक्रियोचितं चोदयन्त्य इव भार्गवं शिवाः॥६१॥</strong></p>
<p>भास्करो यां दिशमध्युवास च यस्यां दिश्युषितः। &lsquo;उपान्वध्याङ्वसः&rsquo; इति कर्मत्वम्। तां दिशं श्रिताः शिवा गोमायवः। &lsquo;स्त्रियां शिवा भूरिमायुगोमायुमृगधूर्तकाः&rsquo; इत्यमरः। क्षत्रशो-णितेन या पितृक्रिया पितृतर्पणं तत्रोचितं परिचितं भार्गवं चोदयन्त्य इव प्रतिभयं भयंकरं ववासिरे रुरुवुः।&lsquo;वासृशब्दे&rsquo; इति धातोर्लिट्। &lsquo;तिरश्चांवासितं रुतम्&rsquo; इत्यमरः॥</p>
<p><strong>तत्प्रतीपपवनादि वैकृतं प्रेक्ष्य शान्तिमधिकृत्य कृत्यवित्।</strong><br>
<strong>अन्वयुङ्क्त गुरुमीश्वरः क्षितेः स्वन्तमित्यलघयत्स तद्व्यथाम्॥६२॥</strong></p>
<p>तत्प्रतीपपवनादि वैकृतं दुर्निमित्तं प्रेक्ष्य कृत्यवित्कार्यज्ञः क्षितेरीश्वरः शान्तिमनर्थनित्तिमधिकृत्योद्दिश्य गुरुं वशिष्टमन्वयुङ्कापृच्छत्। &lsquo;प्रश्नोऽनुयोगः पृच्छा च&rsquo; इत्यमरः। स गुरुः स्वन्तं शुभोदर्कं भावीति तस्य राज्ञो व्यथामलघयल्लघूकृतवान्॥</p>
<p><strong>तेजसः सपदि राशिरुत्थितः प्रादुरास किल वाहिनीमुखे।</strong><br>
<strong>यः प्रमृज्य नयनानि सैनिकैर्लक्षणीयपुरुषाकृतिश्चिरात्॥६३॥</strong></p>
<p>सपद्युत्थितस्तेजसो राशिर्वाहिनीमुखे सेनाग्रे प्रादुरास किल खलु। यः सैनिकैर्नयनानि प्रमृज्य चिराल्लक्षणीया भावनीया पुरुषाकृतिर्यस्य स तथोक्तः। अभूदिति शेषः॥</p>
<p><strong>पित्र्यमंशमुपवीतलक्षणं मातृकं च धनुरूर्जितं दधत्।</strong><br>
<strong>यः ससोम इव घर्मदीधितिः सद्विजिह्व इव चन्दनद्रुमः॥६४॥</strong></p>
<p>उपवीतं लक्षणं चिह्नंयस्य तम्। पितुरयं पित्र्यः। &lsquo;वाय्वृतुपित्रुषसो यत्&rsquo; इति यत्प्रत्ययः। तमंशम्। धनुषोर्जितं धनुरूर्जितम्। मातुरयं मातृकः। &lsquo;ऋतष्ठञ्&rsquo; इति</p>
<p>ठञ्प्रत्ययः। तमंशं च दधद्यो भार्गवः। ससोमश्वन्द्रयुक्तो धर्मदीधितिः सूर्य इव। सद्विजिह्वः ससर्पश्चन्दनद्रुम इव। स्थितः॥</p>
<p><strong>येन रोषपरुषात्मनः पितुः शासने स्थितिभिदोऽपि तस्थुषा।</strong><br>
<strong>वेपमानजननीशिरश्छिदा प्रागजीयत घृणा ततो मही॥६५॥</strong></p>
<p>रोषपरुष आत्मा बुद्धिर्यस्य सः। &lsquo;आत्मा जीवो धृतिर्बुद्धिः&rsquo; इत्यमरः। तस्य रोषपरुषात्मनः स्थितिभिदोऽपि मर्यादालङ्घिनोऽपि पितुः शासने तस्थुषा स्थितेन वेपमानजननीशिरश्छिदा येन प्राग्घृणाजीयत। ततोऽनन्तरं मह्यजीयत। मातृहन्तुः क्षत्त्रवधात्कुतो जुगुप्सेति भावः॥</p>
<p><strong>अक्षबीजवलयेन निर्वभौ दक्षिणश्रवणसंस्थितेन यः।</strong><br>
<strong>क्षत्त्रियान्तकरणैकविंशतेर्व्याजपूर्वगणनामिवोद्वहन्॥६६॥</strong></p>
<p>यो भार्गवो दक्षिणश्रवणे संस्थितेनाक्षबीजवलयेनाक्षमालया क्षत्रियान्तकरणानां क्षत्रियवधानामेकविशतेरेकविंशतिसंख्याया व्याजोऽक्षमालारूपः पूर्वो यस्यास्तां गणनामुद्वन्निव निर्बभौ॥</p>
<p><strong>तं पितुर्वधभवेन मन्युना राजवंशनिधनाय दीक्षितम्।</strong><br>
<strong>वालसूनुरवलोक्य भार्गवं स्वां दशां च विषसाद पार्थिवः॥६७॥</strong></p>
<p>पितुर्जमदग्नेर्वधभवेन क्षत्रियकर्तृकवधोद्भवेन मन्युना कोपेन राजवंशानां निधनाय नाशार्थम्। &lsquo;निधनं स्यात्कुले नाशे&rsquo; इति विश्वः। दीक्षितम् प्रवृत्तमित्यर्थः। तं भार्गवं स्वां दशां चावलोक्य बालाः सूनवो यस्य स पार्थिवो विषसाद। स्वस्यातिदौर्बल्याच्छत्रोश्चातिक्रोधात्कांदिशीकोऽभवदित्यर्थः॥</p>
<p><strong>नाम राम इति तुल्यमात्मजे वर्तमानमहिते च दारुणे।</strong><br>
<strong>हृद्यमस्य भयदायि चाभवद्रत्रजातमिव हारसर्पयोः॥६८॥</strong></p>
<p>आत्मजे पुत्रे दारुणे घोरेऽहिते शत्रौ च तुल्यमविशेषेण वर्तमानं राम इति नाम।हारसपयोर्वर्तमानं रत्नजातं रत्नजातिरिव। अस्य दशरथस्य हृद्यं हृदयंगमं भयदायि भयंकरं चाभवत्॥</p>
<p><strong>अर्घ्यमर्घ्यमिति वादिनं नृपं सोऽनवेक्ष्य भरताग्रजो यतः।</strong><br>
<strong>क्षत्रकोपदहनार्चिषं ततः संदधे दृशमुदग्रतारकाम्॥६९॥</strong></p>
<p>स भार्गवः। अर्घ्यमर्घ्यमिति वादिनं नृपमनवेक्ष्य। यतो यत्र भरताग्रजस्ततस्तत्र। &lsquo;इतराभ्योऽपि दृश्यन्ते&rsquo; इति सार्वविभक्तिकस्तसिः। क्षत्त्रे क्षत्रकुले विषये यः कोपदहनो रोषाग्निस्तस्यार्चिषं ज्वालामिव स्थिताम्। &lsquo;ज्वालाभासोर्न पुंस्यचिः&rsquo; इत्यमरः। उदग्रा तारका कनीनिका यस्यास्ताम्। &lsquo;तारकाक्ष्णः कनीनिका&rsquo; इत्यमरः। दृशं संदधे॥</p>
<p><strong>तेन कार्मुकनिषक्तमुष्टिना राघवो विगतभीः पुरोगतः।</strong><br>
<strong>अङ्गुलीविवरचारिणं शरं कुर्वता निजगदे युयुत्सुना॥७०॥</strong></p>
<p>कार्मुकनिषक्तमुष्टिना। शरमङ्गुलीविवरचारिणं कुर्वता। योद्धुमिच्छता</p>
<p>युयुत्सुना। तेन भार्गवेण कर्त्रा विगतभीर्निर्भीकः सन्। पुरोगतोऽप्रगतो राघवो निजगद उक्तः। कर्मणि लिट्॥</p>
<p><strong>क्षत्त्रजातमपकारवैरि मे तन्निहत्य बहुशः शमं गतः।</strong><br>
<strong>सुप्तसर्प इव दण्डघट्टनाद्रोषितोऽस्मि तव विक्रमश्रवात्॥७१॥</strong></p>
<p>क्षत्रजातं क्षत्त्रजातिर्मेऽपकारेण पितृवधरूपेण वैरि द्वेषि। तत्क्षत्रजातं बहुश एकविंशतिवारान्निहत्य शमं गतोऽस्मि। तथापि सुप्तसर्पो दण्डघट्टनादिव तव विक्रमस्य श्रवादाकर्णनाद्रोषितो रोषं प्रापितोऽस्मि॥</p>
<p><strong>मैथिलस्य धनुरन्यपार्थिवैस्त्वं किलानमितपूर्वमक्षणोः।</strong><br>
<strong>तन्निशम्य भवता समर्थये वीर्यशृङ्गमिव भग्नमात्मनः॥७२॥</strong></p>
<p>अन्यैः पार्थिवैः। अनमितपूर्वं पूर्वमनमितम्। सुप्सुपेति समासः। अस्य मैथिलस्य धनुस्त्वम-कणोः क्षतवान्। किलेति वार्तायाम्। &lsquo;वार्ता संभाव्ययोः किल&rsquo; इत्यमरः। तद्धनुर्भग्नं निशम्या-कर्ण्य भवतात्मनो मम वीर्यमेव शृङ्गं भग्नमिव समर्थये मन्ये॥</p>
<p><strong>अन्यदा जगति राम इत्ययं शब्द उच्चरित एव मामगात्।</strong><br>
<strong>व्रीडमावहति मे स संप्रति व्यस्तवृत्तिरुदयोन्मुखे त्वयि॥७३॥</strong></p>
<p>अन्यदान्यस्मिन्काले जगति राम इत्ययं शब्द उच्चरितः सन्मामेवागात्। संप्रति त्वग्युदयोन्मुखे सति व्यस्तवृत्तिर्विपरीतवृत्तिः। अन्यगामीति यावत्। स शब्दो मे ब्रीडमावहति लज्जां करोति॥</p>
<p><strong>विभ्रतोऽस्त्रमचलेऽप्यकुण्ठितं द्वौ रिपू मम मतौ समागसौ।</strong><br>
<strong>धेनुवत्सहरणाच्च हैहयस्त्वं च कीर्तिमपहर्तुमुद्यतः॥७४॥</strong></p>
<p>अचले क्रौञ्चादावप्यकुण्ठितमस्त्रं बिभ्रतो मम द्वौ समागसौ तुल्यापराधौ रिपू मतौ धेनोः पितृहोमधेनोर्वत्सस्य हरणाद्धेतोर्हैहयः कार्तवीर्यश्च कीर्तिमपहर्तुमुद्यत उद्युक्तस्त्वं च। वत्सहरणे भारतश्लोकः—&lsquo;प्रमत्तश्चाश्रमात्तस्य होमधेन्वास्ततो बलात्। जहार वत्सं क्रोशन्त्या बभञ्ज च महाद्रुमान्&rsquo; इति॥</p>
<p><strong>क्षत्रियान्तकरणोऽपि विक्रमस्तेन मामवति नाजिते त्वयि।</strong><br>
<strong>पावकस्य महिमा स गण्यते कक्षवज्ज्वलति सागरेऽपि यः॥७५॥</strong></p>
<p>तेन कारणेन। क्रियते येनासौ करणः। क्षत्रियान्तस्य करणोऽपि विक्रमः। त्वय्यजिते। मां नावति न प्रीणाति। तथाहि। पावकस्याग्नेर्महिमा स गण्यते यः कक्षवत्कक्ष इव। &lsquo;तत्र तस्यैव&rsquo; इति सप्तम्यर्थे वतिः। सागरेऽपि ज्वलति॥</p>
<p><strong>विद्धि चात्तबलमोजसा हरेरैश्वरं धनुरभाजि यत्त्वया।</strong><br>
<strong>खातमूलमनिलो नदीरयैः पातयत्यपि मृदुस्तटद्रुमम्॥७६॥</strong></p>
<p>किंच। ऐश्वरं धनुर्हरेर्विष्णोरोजसा बलेनात्तबलं हृतसारं च विद्धि। यद्धनुस्त्वयाभाज्यभञ्जि। ‘भजेश्च चिणि&rsquo; इति विभाषया नलोपः। तथाहि। नदीरयैः खातमूलमवदारितपादं तटद्रुमं मृदुरप्यनिलः पातयति। ततः शिशुरपि रौद्रं धनुरभाङ्गमिति मागर्वोरिति भावः॥</p>
<p><strong>तन्मदीयमिदमायुधं ज्यया संगमय्य सशरं विकृष्यताम्।</strong><br>
<strong>तिष्ठतु प्रधनमेवमप्यहं तुल्यवाहुतरसा जितस्त्वया॥७७॥</strong></p>
<p>तत्तस्मान्मदीयमिदमायुधं कार्मुकं ज्यया संगमय्य संयोज्य। &lsquo;ल्यपि लघुपूर्वात्&rsquo; इति णेरयादेशः। सशरं यथा तथा त्वया विकृष्यताम्। प्रधनं रणस्तिष्ठतु। प्रधनं तावदा-स्तामित्यर्थः। ‘प्रधनं मारणे रणे&rsquo; इति विश्वः। एवमपि मद्धनुःकर्षणेऽप्यहं तुल्यबाहुतरसा समबाहुबलेन। &lsquo;तरसी बलरंहसी&rsquo; इत्यमरः। त्वया जितः॥</p>
<p><strong>कातरोऽसि यदिवोद्गतार्चिषा तर्जितः परशुधारया मम।</strong><br>
<strong>ज्यानिघातकठिनाङ्गुलिर्वृथा वध्यतामभययाचनाञ्जलिः॥७८॥</strong></p>
<p>यदिवोद्गतार्चिषोद्गतत्विषा मम परशुधारया तर्जितः कातरोऽसि भीतोऽसि। वृथा ज्यानिघातेन कठिना अङ्गुलयो यस्य स तथोक्तोऽभययाचनाञ्जलिर भयप्रार्थनाञ्जलिर्वध्यताम्। &lsquo;तौ युतावञ्जलिः पुमान्&rsquo; इत्यमरः॥</p>
<p><strong>एवमुक्तवति भीमदर्शने भार्गवे स्मितविकम्पिताधरः।</strong><br>
<strong>तद्धनुर्ग्रहणमेव राघवः प्रत्यपद्यत समर्थमुत्तरम्॥७९॥</strong></p>
<p>भीमदर्शने भार्गव एवमुक्तवति सति। राघवः स्मितेन हासेन विकम्पिताधरः सन्। तद्धनुर्ग्रहणमेव समर्थमुचितमुत्तरं प्रत्यपद्यताङ्गीचकार॥</p>
<p><strong>पूर्वजन्मधनुषा समागतः सोऽतिमात्रलघुदर्शनोऽभवत्।</strong><br>
<strong>केवलोऽपि सुभगो नवाम्बुदः किं पुनस्त्रिदशचापलाञ्छितः॥८०॥</strong></p>
<p>पूर्वजन्मनि नारायणावतारे यद्धनुस्तेन समागतः संगतः स रामोऽतिमात्रमत्यन्तं लघुदर्शनः प्रियदर्शनोऽभवत्॥ तथाहि। नवाम्बुदः केवलो रिक्तोऽपि सुभगः। त्रिदशचापेनेन्द्रधनुषा लाञ्छितश्चिह्नितः किं पुनः। सुभग एवेति भावः॥</p>
<p><strong>तेन भूमिनिहितैककोटि तत्कार्मुकं च बलिनाधिरोपितम्।</strong><br>
<strong>निष्प्रभश्व रिपुरास भूभृतां धूमशेष इव धूमकेतनः॥८१॥</strong></p>
<p>बलिना तेन रामेण भूमिनिहितैका कोटिर्यस्य तत्। कर्मणे प्रभवतीति कार्मुकं धनुश्च। &lsquo;कर्मण उकञ्&rsquo; इत्युकञ्प्रत्ययः। अधिरोपितम्। भूभृतां रिपुर्भार्गवश्च। धूमशेषो धूमकेतनोऽग्निरिव। निष्प्रभो निस्तेजस्क आस बभूव। आसेति तिङन्तप्रतिरूपकमव्ययं दीप्त्यर्थकस्यास्ते रूपं वा॥</p>
<p><strong>तावुभावपि परस्परस्थितौ वर्धमानपरिहीनतेजसौ।</strong><br>
<strong>पश्यति स्म जनता दिनात्यये पार्वणौ शशिदिवाकराविव॥८२॥</strong></p>
<p>परस्परस्थितावन्योन्याभियुक्तौ। वर्धमानं च परिहीनं चेति द्वन्द्वः। वर्धमानपरिहीने तेजसी ययोस्तावुभौ राघवभार्गवावपि। दिनात्यये सायंकाले पर्वणि भवौ पार्वणौ शशिदिवाकराविव। जनता जनसमूहः। &lsquo;ग्रामजनबन्धुसहायेभ्यस्तल्&rsquo; इति तत्प्रत्ययः। पश्यति स्मापश्यत्। अत्र राघवस्य शशिना भार्गवस्य भानुनौपम्यं द्रष्टव्यम्॥</p>
<p><strong>तं कृपामृदुरवेक्ष्य भार्गवं राघवः स्खलितवीर्यमात्मनि।</strong><br>
<strong>स्वं च संहितममोघमाशुगं व्याजहार हरसूनुसंनिभः॥८३॥</strong></p>
<p>हरसूनुसंनिभः स्कन्दसमः कृपामृदू राघवः। आत्मनि विषये स्खलितवीर्ये कुण्ठितशक्ति तं भार्गवं स्वं स्वकीयं संहितममोघमाशुगं बाणं चावेक्ष्य। व्याजहार बभाषे॥</p>
<p><strong>न प्रहर्तुमलमस्मि निर्दयं विप्र इत्यभिभवत्यपि त्वयि।</strong><br>
<strong>शंस किं गतिमनेन पत्त्रिणा हन्मि लोकमुत ते मखार्जितम्॥८४॥</strong></p>
<p>अभिभवत्यपि त्वयि। विप्र इति हेतोः। निर्दयं प्रहर्तुमलं शक्तो नास्मि। किंत्वनेन पत्रिणा शरेण ते गतिं गमनं हन्मि। उत मखार्जितं लोकं स्वर्गं हन्मि शंस ब्रूहि॥</p>
<p><strong>प्रत्युवाच तमृषिर्न तत्त्वतस्त्वां न वेद्मि पुरुषं पुरातनम्।</strong><br>
<strong>गां गतस्य तव धाम वैष्णवं कोपितो ह्यसि मया दिदृक्षुणा॥८५॥</strong></p>
<p>ऋषिर्भार्गवस्तं रामं प्रत्युवाच। किमिति। तत्त्वतः स्वरूपतस्त्वां पुरातनं पुरुषं न वेद्मीति न। किंतु वेद्म्येवेत्यर्थः। किंतु गां गतस्य भुवमवतीर्णस्य तव वैष्णवं धाम तेजो दिदृक्षणा द्रष्टुमिच्छुना मया कोपितो ह्यसि॥</p>
<p><strong>भस्मसात्कृतवतः पितृद्विषः पात्रसाच्च वसुधां ससागराम्।</strong><br>
<strong>आहितो जयविपर्ययोऽपि मे श्लाघ्य एव परमेष्ठिना त्वया॥८६॥</strong></p>
<p>पितृद्विषः पितृवैरिणो भस्मसात्कृतवतः कोपेन भस्मीकुर्वतः। &lsquo;विभाषा सातिकात्स्न्यें&rsquo; इति सातिप्रत्ययः। ससागरां वसुधां च पात्रसात्पात्राधीनं देयं कृतवतः। &lsquo;देये त्रा च&rsquo; इति चकारात्सातिः। कृतकृत्यस्य मे परमेष्टिना परमपुरुषेण त्वयाहितः कृतो जयविपर्ययः पराजयोऽपि श्लाघ्य आशास्य एव।</p>
<p><strong>तद्गतिं मतिमतां वरेप्सितां पुण्यतीर्थगमनाय रक्ष मे।</strong><br>
<strong>पीडयिष्यति न मां खिलीकृता स्वर्गपद्धतिरभोगलोलुपम्॥८७॥</strong></p>
<p>तत्तस्मात्कारणाद्धे मतिमतां वर, पुण्यतीर्थगमनायातुमिष्टामीप्सितां मे गतिं रक्ष पालय। किंतु खिलीकृता दुर्गमीकृतापि स्वर्गपद्धतिरभोगलोलुपं भोगनिःस्पृहं मां न पीडयिष्यति। अतस्तामेव जहीत्यर्थः॥</p>
<p><strong>प्रत्यपद्यत तथेति राघवः प्राङ्मुखश्च विससर्ज सायकम्।</strong><br>
<strong>भार्गवस्य सुकृतोऽपि सोऽभवत्स्वर्गमार्गपरिघो दुरत्ययः॥८८॥</strong></p>
<p>राघवस्तथेति प्रत्यपद्यताङ्गीकृतवान्। प्राङ्मुख इन्द्रदिङ्मुखः सायकं विससर्ज च। स सायकः सुकृतोऽपि साधुकारिणोऽपि। करोतेः क्विप्। भार्गवस्य दुरत्ययो दुरतिक्रमः स्वर्गमार्गस्य परिघः प्रतिबन्धोऽभवत्॥</p>
<p><strong>राघवोऽपि चरणौ तपोनिधेः क्षम्यतामिति वदन्समस्पृशत्।</strong><br>
<strong>निर्जितेषु तरसा तरखिनां शत्रुषु प्रणतिरेव कीर्तये॥८९॥</strong></p>
<p>राघवोऽपि क्षम्यतामिति वदंस्तपोनिधेर्भार्गवस्य चरणौ समस्पृशत्प्रणनाम। तथाहि। तरस्विनां बलवतां तरसा बलेन निर्जितेषु शत्रुषु प्रणतिरेव कीर्तये। भवतीति शेषः॥</p>
<p><strong>राजसत्तमवधूय मातृकं पित्र्यमस्मि गमितः शमं यदा।</strong><br>
<strong>नन्वनिन्दितफलो मम त्वया निग्रहोऽप्ययमनुग्रहीकृतः॥९०॥</strong></p>
<p>मातुरागतं मातृकं राजसत्वं रजोगुणप्रधानत्वमवधूय पितुरागतं पित्र्यं शमं यदा गमितोऽस्मि। तदा त्वया ममापेक्षितत्वादनिन्दितमगर्हितं फलं स्वर्गहानिलक्षणं यस्य सोऽयं निग्रहोऽपकारोऽप्यनुग्रहीकृतो ननूपकारीकृतः खलु॥</p>
<p><strong>साधयाम्यहमविघ्नमस्तु ते देवकार्यमुपपादयिष्यतः।</strong><br>
<strong>ऊचिवानिति वचः सलक्ष्मणं लक्ष्मणाग्रजमृषिस्तिरोदधे॥९१॥</strong></p>
<p>अहं साधयामि गच्छामि। देवकार्यमुपपादयिष्यतः संपादयिष्यतस्तेऽविघ्नमस्तु विघ्नाभावोऽस्तु। &lsquo;अव्ययं विभक्ति–&lsquo;इत्यादिनार्थाभावेऽव्ययीभावः। सह लक्ष्मणेन सलक्ष्मणः, तम्। &lsquo;तेन सहेति तुल्ययोगे&rsquo; इति बहुव्रीहिः। लक्ष्मणाग्रजं राममिति वच ऊचिवानुक्तवान्। ब्रूञः क्वसुः। ऋषिस्तिरोदधेऽन्तर्दधे॥</p>
<p><strong>तस्मिन्गते विजयिनं परिरभ्य रामं</strong><br>
<strong>स्नेहादमन्यत पिता पुनरेव जातम्।</strong><br>
<strong>तस्याभवत्क्षणशुचः परितोषलाभः</strong><br>
<strong>कक्षाग्निलङ्घिततरोरिव वृष्टिपातः॥९२॥</strong></p>
<p>तस्मिन्भार्गवे गते सति। विजयिनं रामं पिता स्नेहात्परिरभ्यालिङ्ग्यपुनर्जातमेवामन्यत। क्षणं शुग्यस्येति विग्रहः। क्षणशुचस्तस्य दशरथस्य परितोषलाभः संतोषप्राप्तिः। कक्षाग्निना दावानलेन। &lsquo;कक्षः शुष्ककाननवीरुधोः&rsquo; इति विश्वः। लङ्घितस्याभिहतस्य तरोर्वृष्टिपात इव। अभवत्॥</p>
<p><strong>अथ पथि गमयित्वा लृप्तरम्योपकार्ये</strong><br>
<strong>कतिचिदवनिपालः शर्वरीः शर्वकल्पः।</strong><br>
<strong>पुरमविशदयोध्यां मैथिलीदर्शनीनां</strong><br>
<strong>कुवलयितगवाक्षां लोचनैरङ्गनानाम्॥९३॥</strong></p>
<p>अथ। ईषदसमाप्तः शर्वः शर्वकल्पः। &lsquo;ईषदसमाप्तौ–&lsquo;इति कल्पप्प्रत्ययः। अवनिपालः क्कृप्ता रम्या नवा उपकार्या यस्मिन्स तस्मिन्पथि कतिचिच्छर्वरी रात्रीर्गमयित्वा मैथिलीदर्शनीनामङ्गनानां लोचनैः कुवलयानि येषां संजातानि कुवलयिताः। &lsquo;तदस्य संजातं तारकादिभ्य इतच् इतीतच्प्रत्ययः। कुवलयिता गवाक्षा यस्यास्तां पुरमयोध्यामविशत्प्रविष्ट-वान्॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया<br>
व्याख्यया समेतो महाकविश्रीकालिदासकृतौ रघुवंशे महाकाव्ये<br>
सीताविवाहवर्णनो नामैकादशः सर्गः।</strong></p>
<p><strong>द्वादशः सर्गः।</strong></p>
<p>वन्दामहे महोद्दण्डदोर्दण्डौ रघुनन्दनौ।<br>
तेजोनिर्जितमार्तण्डमण्डलौ लोकनन्दनौ॥</p>
<p><strong>निर्विष्टविषयस्नेहः स दशान्तमुपेयिवान्।</strong><br>
<strong>आसीदासन्ननिर्वाणः प्रदीपार्चिरिवोषसि॥१॥</strong></p>
<p>स्नेहयन्ति प्रीणयन्ति पुरुषमिति स्नेहाः। पचाद्यच्। स्निह्यन्ति पुरुषा येष्विति वा स्नेहाः। अधिकरणार्थे घञ्। विषयाः शब्दादयस्त एव स्नेहा निर्विष्टा भुक्ता विषयस्नेहा येन स तथोक्तः। &lsquo;निर्वेशो भृतिभोगयोः&rsquo; इति विश्वः। दशा जीवनावस्था तस्या अन्तं वार्द्धकमुपेयिवान्स दशरथः। उषसि प्रदीपार्चिरिव दीपज्वालेव। आसनं निर्वाणं मोक्षो यस्य स तथोक्त आसीत्। अर्चिःपक्षे तु विषयो देश आश्रयः। भाजनमिति यावत्। &lsquo;विषयः स्यादिन्द्रियार्थे देशे जनपदेऽपि च&rsquo; इति विश्वः। स्नेहस्तैलादिः। &lsquo;स्नेहस्तैलादिकरसे द्रवे स्यात्सौहृदेऽपि च&rsquo; इति विश्वः। दशा वर्तिका। &lsquo;दशा वर्ताववस्थायाम्&rsquo; इति विश्वः। निर्वाणं विनाशः। &lsquo;निर्वाणं निर्वृतौ मोक्षे विनाशे गजमज्जने&rsquo; इति यादवः॥</p>
<p><strong>तं कर्णमूलमागत्यरामे श्रीर्न्यस्यतामिति।</strong><br>
<strong>कैकेयीशङ्कयेवाह पलितच्छद्मना जरा॥२॥</strong></p>
<p>जरा कैकेयीशङ्कयेव पलितस्य केशादिशौक्लयस्य छद्मना मिषेण। ‘पलितं जरसा शौक्लयं केशादौ&rsquo; इत्यमरः। कर्णमूलं कर्णोपकण्ठमागत्य रामे श्री राज्यलक्ष्मीर्न्यस्यतां निधीयतामिति तमाह। दशरथो वृद्धोऽहमिति विचार्य रामस्य यौवराज्याभिषेकं चका-ङ्तेत्यर्थः॥</p>
<p><strong>सा पौरान्पौरकान्तस्य रामस्याभ्युदयश्रुतिः।</strong><br>
<strong>प्रत्येकं ह्लादयांचक्रे कुल्येवोद्यानपादपान्॥३॥</strong></p>
<p>सा पौरकान्तस्य रामस्याभ्युदयश्रुतिरभिषेकवार्ता। कुल्या कृत्रिमा सरित्। &lsquo;कुल्याल्पा कृत्रिमा सरित&rsquo; इत्यमरः। उद्यानपादपानिव। पौरान्प्रत्येकं ह्लादयांचक्रे।</p>
<p><strong>तस्याभिषेकसंभारं कल्पितं क्रूरनिश्चया।</strong><br>
<strong>दूषयामास कैकेयी शोकोष्णैः पार्थिवाश्रुभिः॥४॥</strong></p>
<p>क्रूरनिश्चया कैकेयी तस्य रामस्य कल्पितं संभृतमभिषेकस्य संभारमुपकारणं शोकोष्णैः पार्थिवाश्रुभिर्दूषयामास। स्वदुःखमूलेन राजशोकेन प्रतिबबन्धेत्यर्थः॥</p>
<p><strong>सा किलाश्वासिता चण्डी भर्त्रा तत्संश्रुतौ वरौ।</strong><br>
<strong>उद्ववामेन्द्रसिक्ता भूर्बिलमग्नाविवोरगौ॥५॥</strong></p>
<p>चण्ड्यतिकोपना। ‘चण्डस्त्वत्यन्तकोपनः&rsquo; इत्यमरः। सा किल भर्त्राश्वासितानुनीता सती तेन भर्त्रा संश्रुतौप्रतिज्ञातौ वरौ। इन्द्रेण सिक्ताभिवृष्टा भूर्बिले वल्मीकादौ मग्नावुरगाविव। उद्ववामोज्जगार॥</p>
<p><strong>तयोश्चतुर्दशैकेन रामं प्राव्राजयत्समाः।</strong><br>
<strong>द्वितीयेन सुतस्यैच्छद्वैधव्यैकफलां श्रियम्॥६॥</strong></p>
<p>सा तयोर्वरयोर्मध्य एकेन वरेण रामं चतुर्दश समाः संवत्सरान्। अत्यन्तसंयोगे द्वितीया। प्राव्राजयत्यावासयत्। द्वितीयेन वरेण सुतस्य भरतस्य वैधव्यैकफलां स्ववैधव्यमात्रफलाम्। न तूपभोगफलामिति भावः। श्रियमैच्छदियेघ॥</p>
<p><strong>पित्रा दत्तां रुदन्रामः प्राङ्महीं प्रत्पद्यत।</strong><br>
<strong>पश्चाद्वनाय गच्छेति तदाज्ञां मुदितोऽग्रहीत्॥७॥</strong></p>
<p>रामः प्राक्पित्रा दत्तां महीं रुदन्प्रत्यपद्यताङ्गीचकार। स्वत्यागदुःखादिति भावः। पश्चाद्वनाय गच्छेत्येवंरूपां तदाज्ञां पित्राज्ञां मुदितोऽग्रहीत्। पित्राज्ञाकरणलाभादिति भावः॥</p>
<p><strong>दधतो मङ्गलक्षौमे वसानस्य च वल्कले।</strong><br>
<strong>ददृशुर्विस्मितास्तस्य मुखरागं समं जनाः॥८॥</strong></p>
<p>मङ्गलक्षौमे दधतो वल्कले वसानस्याच्छादयतश्च तस्य रामस्य सममेकविधं मुखरागं मुखवर्णं जना विस्मिता ददृशुः। सुखदुःखयोरविकृत इति भावः॥</p>
<p><strong>स सीतालक्ष्मणसखः सत्याद्गुरुमलोपयन्।</strong><br>
<strong>विवेश दण्डकारण्यं प्रत्येकं च सतां मनः॥९॥</strong></p>
<p>स रामो गुरुं पितरं सत्याद्वरदानरूपादलोपयन्नभ्रंशयन्। सीतालक्ष्मणयोः सखेति विग्रहः। ताभ्यां सहितः सन्दण्डकारण्यं विवेश। सतां मनश्च प्रत्येकं विवेश। पितृभक्त्या सर्वे सन्तः संतुष्टा इति भावः॥</p>
<p><strong>राजापि तद्वियोगार्तः स्मृत्वा शापं स्वकर्मजम्।</strong><br>
<strong>शरीरत्यागमात्रेण शुद्धिलाभममन्यत॥१०॥</strong></p>
<p>तद्वियोगार्तः पुत्रवियोगदुःखितो राजापि स्वकर्मणा मुनिपुत्रवधरूपेण जातः स्वकर्मजस्तं शापं पुत्रशोकजं मरणात्मकं स्मृत्वा शरीरत्यागमात्रेण देहत्यागेनैव शुद्धिलाभं प्रायश्चित्तममन्यत। मृत इत्यर्थः॥</p>
<p><strong>विप्रोषितकुमारं तद्राज्यमस्तमितेश्वरम्।</strong><br>
<strong>रन्ध्रान्वेषणदक्षाणां द्विषामामिषतां ययौ॥११॥</strong></p>
<p>विप्रोषिता गताः कुमारा यस्मिंस्तत्तथोक्तम्। अस्तमितो मृत ईश्वरो राजा यस्य तत्तथोक्तं तद्राज्यं रन्ध्रान्वेषणदक्षाणां द्विषामामिषतां भोग्यवस्तुतां ययौ। &lsquo;आमिषं भोग्यवस्तुनि&rsquo; इति केशवः॥</p>
<p><strong>अथानाथाः प्रकृतयो मातृबन्धुनिवासिनम्।</strong><br>
<strong>मौलैरानाययामासुर्भरतं स्तम्भिताश्रुभिः॥१२॥</strong></p>
<p>अथानाथाः प्रकृतयोऽमात्याः। &lsquo;प्रकृतिः सहजे योनावमात्ये परमात्मनि&rsquo; इति विश्वः मातृब-न्धुषु निवासिनं भरतं स्तम्भिताश्रुभिः। पितृमरणगुप्त्यर्थमिति भावः। मौलैराप्तैः सचिवैरानाययामासुरागमयाञ्चकुः॥</p>
<p><strong>श्रुत्वातथाविधं मृत्युं कैकेयीतनयः पितुः।</strong><br>
<strong>मातुर्न केवलं स्वस्याः श्रियोऽप्यासीत्पराङ्मुखः॥१३॥</strong></p>
<p>कैकेयीतनयो भरतः पितुस्तथाविधं स्वमातृमूलं मृत्युं मरणं श्रुत्वा स्वस्या मातुः केवलं मातुरेव पराङ्मुखो न। किंतु श्रियोऽपि पराङ्मुख आसीत्॥</p>
<p><strong>ससैन्यश्चान्वगाद्रामं दर्शितानाश्रमालयैः।</strong><br>
<strong>तस्य पश्यन्ससौमित्रेरूदश्रुर्वसतिद्रुमान्॥१४॥</strong></p>
<p>ससैन्यो भरतो राममन्वगाच्च। किं कुर्वन्। आश्रमालयैर्वनवासिभिर्दशितानेते रामनिवासा इति कथितान्ससौमित्रेर्लक्ष्मणसहितस्य तस्य रामस्य वसतिद्रुमान्निवासवृक्षान्पश्यनुदश्रू-न्नुदन्॥</p>
<p><strong>चित्रकूटवनस्थं च कथितस्वर्गतिर्गुरोः।</strong><br>
<strong>लक्ष्म्या निमन्त्रयांचक्रे तमनुच्छिष्टसंपदा॥१५॥</strong></p>
<p>चित्रकूटवनस्थं तं रामं च गुरोः पितुः कथितस्वर्गतिः। कथितपितृमरणः सन्नित्यर्थः नुच्छिष्टाननुभूतशिष्टा संपद्गुणोत्कर्षो यस्याः सा। &lsquo;संपद्भूतौ गुणोत्कर्षे&rsquo; इति केशवः। तया लक्ष्म्या करणेन निमन्त्रयांचक आहूतवान्॥</p>
<p><strong>स हि प्रथमजे तस्मिन्नकृतश्रीपरिग्रहे।</strong><br>
<strong>परिवेत्तारमात्मानं मेने खीकरणाद्भुवः॥१६॥</strong></p>
<p>स हि भरतः प्रथमजेऽग्रजे तस्मिन्रामेऽकृतश्रीपरिग्रहे सति स्वयं भुवः स्वीकरणादा त्मानं परिवेत्तारं मेने। ‘परिवेत्तानुजोऽनूढे ज्येष्ठे दारपरिग्रहात्&rsquo; इत्यमरः। भूपरिग्रहोऽपिदारपरि-ग्रहसम इति भावः॥</p>
<p><strong>तमशक्यमपाक्रष्टुं निदेशात्स्वर्गिणः पितुः।</strong><br>
<strong>ययाचे पादुके पश्चात्कर्तुंं राज्याधिदेवते॥१७॥</strong></p>
<p>स्वर्गिणः पितुर्निदेशादपाक्रष्टुं निवर्तयितुमशक्यं तं रामं पश्चाद्राज्याधिदेवते स्वामिन्यौकर्तुंपादुके ययाचे॥</p>
<p><strong>स विसृष्टस्तथेत्युक्त्वा भ्रात्रा नैवाविशत्पुरीम्।</strong><br>
<strong>नन्दिग्रामगतस्तस्य राज्यं न्यासमिवाभुनक्॥१८॥</strong></p>
<p>स भरतो भ्रात्रा रामेण तथेत्युक्त्वा विसृष्टः सन्पुरमयोध्यां नाविशदेव। किंतु नन्दिग्रामगतः संस्तस्य रामस्य राज्यं न्यासमिव निक्षेपमिवाभुनगपालयत्। न तूपभुक्तवानित्यर्थः। अन्यथा &lsquo;भुजोऽनवने&rsquo; इत्यात्मनेपदप्रसङ्गात्। भुजेर्लङ्॥</p>
<p><strong>दृढभक्तिरिति ज्येष्ठे राज्यतृष्णापराङ्मुखः।</strong><br>
<strong>मातुः पापस्य भरतः प्रायश्चित्तमिवाकरोत्॥१९॥</strong></p>
<p>ज्येष्ठे दृढभक्ती राज्यतृष्णापराङ्मुखो भरत इति पूर्वोक्तानुष्ठानेन मातुः पापस्य प्रायश्चित्तं तदपनोदकं कर्माकरोदिव। इत्युत्प्रेक्षा। दृढभक्तिरित्यत्र दृढशब्दस्य &lsquo;स्त्रियाः पुंवत्–</p>
<p>&lsquo;इत्यादिना पुंवद्भावो दुर्घटः। &lsquo;अप्रियादिषु&rsquo; इति निषेधात्। भक्तिशब्दस्य प्रियादिषु पाठात्। अतो दृढं भक्तिरस्येति नपुंसकपूर्वपदो बहुव्रीहिरिति गणव्याख्याने दृढभक्तिरित्येवमादिषु पूर्वपदस्य नपुंसकस्य विवक्षितत्वात्सिद्धमिति समाधेयम्। वृत्तिकारश्चदीर्घनिवृत्तिमात्रपरो भक्तिशब्दो लिङ्गविशेषस्यानुपकारत्वात्स्त्रीत्वमविवक्षितमेव तस्मादस्त्रीलिङ्गत्वाद्दृढभक्तिशब्दस्यायं प्रयोग इत्यभिप्रायः। न्यासकारोऽप्येवम्। भोजराजस्तु—कर्मसाधनस्यैव भक्तिशब्दस्य प्रियादिपाठाद्भवानीभक्तिरित्यादौ कर्मसाधनत्वात्पुंवद्भावप्रतिपेधः। दृढभक्तिरित्यादौ भावसाधनत्वात्पुंवद्भावसिद्धिः पूर्वपदस्येत्याह॥</p>
<p><strong>रामोऽपि सह वैदेह्या वने वन्येन वर्तयन्।</strong><br>
<strong>चचार सानुजः शान्तो वृद्धेक्ष्वाकुत्रतं युवा॥२०॥</strong></p>
<p>सानुजः शान्तो रामोऽपि वैदेह्या सह वने वन्येन वनभवेन कन्दमूलादिना वर्तयन्वृत्तिं पर्थः। कुर्वञ्जीवन्वृद्धेक्ष्वाकूणां व्रतं वनवासात्मकं युवा यौवनस्थ एवचचार॥</p>
<p><strong>प्रभावस्तम्भितच्छायमाश्रितः स वनस्पतिम्।</strong><br>
<strong>कदाचिदङ्के सीतायाः शिश्ये किंचिदिव श्रमात्॥२१॥</strong></p>
<p>स रामः कदाचित्प्रभावेण स्वमहिना स्तम्भिता स्थिरीकृता छाया यस्य तं वनस्पतिमाश्रितः सन्। किंचिदीषच्छ्रमादिव सीताया अङ्के शिश्ये सुष्वाप॥</p>
<p><strong>ऐन्द्रिः किल नखैस्तस्या विददार स्तनौ द्विजः।</strong><br>
<strong>प्रियोपभोगचिह्नेषु पौरोभाग्यमिवाचरन्॥२२॥</strong></p>
<p>ऐन्द्रिरिन्द्रस्य पुत्रो द्विजः पक्षी काकस्तस्याः सीतायाः स्तनौ। प्रियस्य रामस्योपभोगचिह्नेषु। तत्कृतनखक्षतेष्वित्यर्थः। पुरोभागिनो दोषैकदशिनः कर्म पौरोभाग्यम्। &lsquo;दोषैकदृक्पुरोभागी&rsquo; इत्यमरः। दुःश्लिष्टदोषघातमाचरन्कुर्वन्निव नखैर्विददार विलिलेख। मिन्यौ किलेत्यैतिह्ये ॥</p>
<p><strong>तस्मिन्नास्थादिषीकास्त्रं रामो रामावबोधितः।</strong><br>
<strong>आत्मानं मुमुचे तस्मादेकनेत्रव्ययेन सः॥२३॥</strong></p>
<p>रामया सीतयावबोधितो रामस्तस्मिन्काक इषीकास्त्रं काशास्त्रम्। &lsquo;इषीका काशमुच्यते&rsquo; इति हलायुधः। आस्थदस्यति स्म। &lsquo;असु क्षेपणे&rsquo; इति धातोर्लुङ्। &lsquo;अस्यतिवक्तिख्याति-भ्योऽङ्&rsquo; इत्यङ्प्रत्ययः। ‘अस्यतेस्थुक्&rsquo; इति थुगागमः। स काक एकनेत्रस्य व्ययेन दानैन तस्मादस्त्रादात्मानं मुमुचे मुक्तवान्। मुचेः कर्तरि लिट्। &lsquo;धेनुं मुमोच&rsquo; (२।१) इतिवत्प्रयोगः॥</p>
<p><strong>रामस्त्वासन्नदेशत्वाद्भरतागमनं पुनः।</strong><br>
<strong>अशङ्क्योत्सुकसारङ्गां चित्रकूटस्थलीं जहौ॥२४॥</strong></p>
<p>रामस्त्वासन्नदेशत्वाद्धेतोः पुनर्भरतागमनमाशङ्कयोत्सुकसारङ्गामुत्कण्ठितहरिणां चित्रकूटस्थलीजहौतत्याज। आसन्नश्चासौ देशश्चेति विग्रहः॥</p>
<p><strong>प्रययावातिथेयेषु वसन्तृषिकुलेषु सः।</strong><br>
<strong>दक्षिणां दिशमृक्षेषु वार्षिकेष्विव भास्करः॥२५॥</strong></p>
<p>स रामः। अतिथिषु साधून्यातिथेयानि। &lsquo;पथ्यतिथिवसतिस्वपतेर्दञ्&rsquo; इति ढप्रत्ययः। तेष्वृषिकुलेष्वृष्याश्रमेषु। &lsquo;कुलं कुल्ये गणे देहे गेहे जनपदेऽन्वये&rsquo; इति हैमःवर्षासु भवानि वार्षिकाणि। &lsquo;वर्षाभ्यष्ठक्&rsquo; इति ठक्प्रत्ययः। तेष्वृक्षेषु नक्षत्रेषु राशिषु वा भास्कर इव। वसन्दक्षिणां दिशं प्रययौ॥</p>
<p><strong>वभौ तमनुगच्छन्ती विदेहाधिपतेः सुता।</strong><br>
<strong>प्रतिषिद्धापि कैकेय्या लक्ष्मीरिव गुणोन्मुखी॥२६॥</strong></p>
<p>तं राममनुगच्छन्ती विदेहाधिपतेः सुता सीता कैकेय्या प्रतिषिद्धा निवारितापि गुणोन्मुखी गुणोत्सुका लक्ष्मी राजलक्ष्मीरिव बभौ।</p>
<p><strong>अनुसूयातिसृष्टेन पुण्यगन्धेन काननम्।</strong><br>
<strong>सा चकाराङ्गरागेण पुष्पोच्चलितषट्पदम्॥२७॥</strong></p>
<p>सा सीतानुसूययात्रिभार्ययातिसृष्टेन दत्तेन पुण्यगन्धेनाङ्गरागेण काननं वनं पुष्पेभ्य उच्चलिता निर्गताः षट्पदा यस्मिंस्तत्तथाभूतं चकार॥</p>
<p><strong>संध्याभ्रकपिशस्तस्य विराधो नाम राक्षसः।</strong><br>
<strong>अतिष्ठन्मार्गमावृत्य रामस्येन्दोरिव ग्रहः॥२८॥</strong></p>
<p>संध्याभ्रकपिशो विराधो नाम राक्षसः। ग्रहो राहुरिन्दोरिव। तस्य रामस्य मार्गमध्वानमा-वृत्यावरुध्यातिष्ठत्॥</p>
<p><strong>स जहार तयोर्मध्ये मैथिलीं लोकशोषणः।</strong><br>
<strong>नभोनभस्ययोर्वृष्टिमवग्रह इवान्तरे॥२९॥</strong></p>
<p>लोकस्य शोषणः शोषकः स राक्षसस्तयो रामलक्ष्मणयोर्मध्ये मैथिलीम्। नभोनभस्ययोः श्रावणभाद्रपदयोरन्तरे मध्ये वृष्टिमवग्रहो वर्षप्रतिबन्ध इव। जहार। &lsquo;वृष्टिवर्षं तद्विघातेऽवग्राहावग्रहौ समौ&rsquo; इत्यमरः॥</p>
<p><strong>तं विनिष्पिष्य काकुत्स्थौ पुरा दूषयति स्थलीम्।</strong><br>
<strong>गन्धेनाशुचिना चेति वसुधायां निचख्नतुः॥३०॥</strong></p>
<p>ककुत्स्थस्य गोत्रापत्ये पुमांसौ काकुत्स्थौ रामलक्ष्मणौ तं विराधं विनिष्पिष्य हत्वा। अशुचिनापवित्रेण गन्धेन स्थलीमाश्रमभुवं पुरा दूषयति दूषयिष्यतीति हेतोः। ‘&lsquo;यावत्पुरानिपातयोर्लट्&rsquo; इति भविष्यदर्थे लट्। वसुधायां निचख्नतुर्भूमौ खनित्वा निक्षिप्तवन्तौ च॥</p>
<p><strong>पञ्चवट्यां ततो रामः शासनात्कुम्भजन्मनः।</strong><br>
<strong>अनपोढस्थितिस्तस्थौ विन्ध्याद्रिः प्रकृताविव॥३१॥</strong></p>
<p>ततो रामः कुम्भजन्मनोऽगस्त्यस्य शासनात्। पञ्चानां वटानां समाहारः पञ्चवटी। &lsquo;तद्धितार्थ—&lsquo;इति तत्पुरुषः। &lsquo;संख्यापूर्वो द्विगुः’इति द्विगुसंज्ञायाम् &lsquo;द्विगोः’इति ङीप्।</p>
<p>&lsquo;द्विगुरेकवचनम्&rsquo; इत्येकवचनम्। तस्यां पञ्चवट्याम्। विन्ध्याद्रिः प्रकृतौ वृद्धेः पूर्वावस्थायामिव। अनपोढस्थितिरनतिक्रान्तमर्यादस्तस्थौ॥</p>
<p><strong>रावणावरजा तत्र राघवं मदनातुरा।</strong><br>
<strong>अभिपेदे निदाघार्ता व्यालीव मलयद्रुमम्॥३२॥</strong></p>
<p>तत्र पञ्चवट्यां मदनातुरा रावणावरजा शूर्पणखा। &lsquo;पूर्वपदात्संज्ञायामगः&rsquo; इति णत्वम्। राघवम्। निदाघार्ता घर्मतप्ता व्याकुला व्याली भुजंगी मलयद्रुमं चन्दनद्रुममिव। अभिपेदे प्राप॥</p>
<p><strong>सा सीतासंनिधावेव तं वत्रे कथितान्वया।</strong><br>
<strong>अत्यारूढो हि नारीणामकालज्ञो मनोभवः॥३३॥</strong></p>
<p>सा शूर्पणखा सीतासंनिधावेव कथितान्वया कथितस्ववंशा सती तं रामं वत्रे वृतवती। तथाहि। अत्यारूढोऽतिप्रवृद्धो नारीणां मनोभवः कामः कालज्ञोऽवसरज्ञो न भवतीत्यकालज्ञो हि॥</p>
<p><strong>कलत्रवानहं वाले कनीयांसं भजस्वमे।</strong><br>
<strong>इति रामो वृषस्यन्तीं वृषस्कन्धः शशास ताम्॥३४॥</strong></p>
<p>वृषः पुमान्। ‘वृषः स्याद्वासवे धर्मे सौरभेये च शुक्रले। पुंराशिभेदयोः शृङ्गयां मूषक–श्रेष्ठयोरपि&rsquo; इति विश्वः। वृषं पुरुषमात्मार्थमिच्छतीति वृषस्यन्ती कामुकी। &lsquo;वृषस्यन्ती च कामुकी&rsquo; इत्यमरः। &lsquo;सुप आत्मनः क्यच्&rsquo; इति क्यच्प्रत्ययः। &lsquo;अश्वक्षीरवृषलवणानामात्मप्रीतौ क्यचि&rsquo; इत्यसुगागमः। ततो लटः शत्रादेशः। &lsquo;उगितश्च&rsquo; इति ङीप्। लौकार्थस्तु—वृषस्कन्धो रामो वृषस्यन्तीं तां राक्षसीम् &lsquo;है बाले, अहं कलत्रवान्, मे कनीयांसं कनिष्ठं भजस्व&rsquo; इति शशासाज्ञापितवान्॥</p>
<p><strong>ज्येष्ठाभिगमनात्पूर्वं तेनाप्यनभिनन्दिता।</strong><br>
<strong>साभूद्रामाश्रया भूयो नदीवोभयकूलभाक्॥३५॥</strong></p>
<p>पूर्वं ज्येष्ठाभिगमनात्तेन लक्ष्मणेनाप्यनभिनन्दिता नाङ्गीकृता भूयो रामाश्रया सा राक्षसी। उभे कूले भजतीत्युभयकूलभाक्। नदीवाभूत्। सा हि यातायाताभ्यां पर्यायेणकूलद्वयगा-मिनी नदीसदृश्यभूदित्यर्थः॥</p>
<p><strong>संरम्भं मैथिलीहासः क्षणसौम्यां निनाय ताम्।</strong><br>
<strong>निवातस्तिमितां वेलां चन्द्रोदय इवोदधेः॥३६॥</strong></p>
<p>मैथिलीहासः क्षणं सौम्यां सौम्याकारां तां राक्षसीम्। निवातेन स्तिमितां निश्चलामुदधेर्वेलामम्बुविकृतिम्। अम्बुपुरमित्यर्थः। &lsquo;अब्ध्यम्बुविकृतौ वेला&rsquo; इत्यमरः। चन्द्रोदय इव। संरम्भं संक्षोभं निनाय॥</p>
<p><strong>फलमस्योपहासस्य सद्यः प्राप्स्यसि पश्य माम्।</strong><br>
<strong>मृग्याः परिभवो व्याघ्य्रामित्यवेहि त्वया कृतम्॥३७॥</strong></p>
<p>श्लोकद्वयेनान्वयः। अस्योपहासस्य फलं सद्यः संप्रत्येव प्राप्स्यसि। मां पश्य। त्वया कर्त्र्या कृतमुपहासरूपं। करणं। व्याघ्य्रविषये मृग्याः कर्त्याः परिभव इत्यवेहि॥</p>
<p><strong>इत्युक्त्वा मैथिलीं भर्तुरङ्के निविशतीं भयात्।</strong><br>
<strong>रूपं शूर्पणखा नाम्नः सदृशं प्रत्यपद्यत॥३८॥</strong></p>
<p>भयाद्भर्तुरङ्के निविशतीमालिङ्गन्तीं मैथिलीमित्युक्त्वा शूर्पणखा नाम्नः सदृशम्। शूर्पाकारनखयुक्तमित्यर्थः। रूपमाकारं प्रत्यपद्यत स्वीचकार। अदर्शयदित्यर्थः॥</p>
<p><strong>लक्ष्मणः प्रथमं श्रुखा कोकिलामञ्जुवादिनीम्।</strong><br>
<strong>शिवाघोरखनां पश्चाद्बुबुधे विकृतेति ताम्॥३९॥</strong></p>
<p>लक्ष्मणः प्रथमं कोकिलावन्मनुवादिनीं पश्चाच्छिवावद्धोरस्वनां तां शूर्पणखां श्रुत्वा। तस्याः स्वनं श्रुत्वेत्यर्थः। सुस्वनः शङ्खः श्रूयत इतिवत्प्रयोगः। विकृता मायाविनीति बुबुधे बुद्धवान्। कर्तरि लिट्॥</p>
<p><strong>पर्णशालामथ क्षिप्रं विकृष्टासिः प्रविश्य सः।</strong><br>
<strong>वैरूप्यपौनरुक्तयेन भीषणां तामयोजयत्॥४०॥</strong></p>
<p>अथ स लक्ष्मणो विकृष्टासः कोशोद्धृतखगः सन्क्षिप्रं पर्णशालां प्रविश्य। भीषयतीति भीषणाम्। नन्द्यादित्वाल्ल्युट्कर्तरि। तां राक्षसीं वैरूप्यस्य पौनरुत्यं द्वैगुण्यं लक्षणया। तेनायोजयद्योजिंतवान्। स्वभावत एव विकृतां तां कर्णादिच्छेदेन पुनरतिविकृतामकरीदित्यर्थः॥</p>
<p><strong>सा वक्रनखधारिण्या वेणुकर्कशपर्वया।</strong><br>
<strong>अङ्कुशाकारयाङ्गुल्या तावतर्जयदम्बरे॥४१॥</strong></p>
<p>सा वक्रनखं धारयतीति वक्रनखधारिणी। तया वेणुवत्कर्कशपर्वया। अत एवाङ्कुशस्थाकार इवाकारो यस्याः सा तया। अङ्गुल्या तौराघवावम्बरे व्योम्निस्थिता। &lsquo;अम्बरं व्योम्नि वाससि&rsquo; इत्यमरः। अतर्जयदभर्त्सयत्। &lsquo;तर्ज भर्त्सने&rsquo; इति धातोश्चौरादिकादनुदात्तेत्त्वादात्मनेपदेन भाव्यम्। तथापि चक्षिङो ङित्करणाज्ज्ञापकानुदात्तेत्त्वनिमित्तस्यानि-त्यत्वात्परस्मैपदमूह्यमित्युक्तमाख्यातचन्द्रिकायाम्। तर्जयते भर्त्सयते तर्जयतीत्यपि च दृश्यते कविष्विति॥</p>
<p><strong>प्राप्य चाशु जनस्थानं खरादिभ्यस्तथाविधम्।</strong><br>
<strong>रामोपक्रममाचख्यौ रक्षः परिभवं नवम्॥४२॥</strong></p>
<p>साशु जनस्थानं प्राप्य खरादिभ्यो राक्षसैभ्यस्तथाविधं स्वाङ्गच्छेदात्मकम्। उपक्रम्यत इत्युपक्रमः। कर्मणि घञ्प्रत्ययः। रामस्य कर्तुरुपक्रमः। रामोपक्रमम्। रामेणादावुपकान्तमित्यर्थः। &lsquo;उपज्ञोपक्रमं तदाद्याचिख्यासायाम्&rsquo; इति क्लीवत्वम्। तन्नवं रक्षसां कर्मभूतानां परिभवमाचख्यौ च॥</p>
<p><strong>मुखावयवलूनां तां नैर्ऋता यत्पुरो दधुः।</strong><br>
<strong>रामाभियायिनां तेषां तदेवाभूदमङ्गलम्॥४३॥</strong></p>
<p>नैर्ऋता राक्षसाः। ‘नैर्ऋतो यातुरक्षसी&rsquo; इत्यमरः। मुखावयवेषु कर्णादिषु लूनां छिन्नां तां पुरो दधुरग्रेचकुरिति यत्तदेव रामाभियायिनां राममभिद्रवतां तेषाममङ्गलमभूत्॥</p>
<p><strong>उदायुधानापततस्तान्दृप्तान्प्रेक्ष्य राघवः।</strong><br>
<strong>निदधे विजयाशंसां चापे सीतां च लक्ष्मणे॥४४॥</strong></p>
<p>उदायुधानुद्यतायुधानापतत आगच्छतो दृप्तांस्तान्खरादीन्प्रेक्ष्य राघवश्वापे विजयस्थाशंसामाशां लक्ष्मणे सीतां च निदधे। सीतारक्षणे लक्ष्मणं नियुज्य स्वयं युद्धाय संनद्ध इति भावः॥</p>
<p><strong>एको दाशरथिः कामं यातुधानाः सहस्रशः।</strong><br>
<strong>ते तु यावन्त एवाजौ तावांश्च ददृशे स तैः॥४५॥</strong></p>
<p>दाशरथी राम एकोऽद्वितीयः। यातुधानाः कामं सहस्रशः। सन्तीति शेषः। तैर्यातुधानैस्तु स राम आजौ ते यातुधाना यावन्तो यावत्संख्याका एव तावांस्तावत्संख्याकश्च ददृशे॥</p>
<p><strong>असज्जनेन काकुत्स्थः प्रयुक्तमथ दूषणम्।</strong><br>
<strong>न चक्षमे शुभाचारः स दूषणमिवात्मनः॥४६॥</strong></p>
<p>अथ शुभाचारो रणे साधुचारी सद्वृत्तश्च स काकुत्स्थोऽसज्जनेन दुर्जनेन रक्षोजनेन च प्रयुक्तं प्रेषितमुच्चारितं च दूषणं दूषणाख्यं राक्षसमात्मनो दूषणं दोषमिव न चक्षमे न सेहे। प्रतिकर्तुं प्रवृत्त इत्यर्थः॥</p>
<p><strong>तं शरैः प्रतिजग्राह खरत्रिशिरसौ च सः।</strong><br>
<strong>क्रमशस्ते पुनस्तस्य चापात्सममिवोद्ययुः॥४७॥</strong></p>
<p>स रामस्तं दूषणं खरत्रिशिरसौ च शरैः प्रतिजग्राह। प्रतिजहारेत्यर्थः। क्रमशो यथाक्रमम्। प्रयुक्ता अपीति शेषः। तस्य ते शराः पुनश्चापात्समं युगपदिवोद्ययुः। अतिलघुहस्त इति भावः॥</p>
<p><strong>तैस्त्रयाणां शितैर्बाणैर्यथापूर्वविशुद्धिभिः।</strong><br>
<strong>आयुर्देहातिगैः पीतं रुधिरं तु पतत्रिभिः॥४८॥</strong></p>
<p>देहमतीत्य भित्त्वा गच्छन्तीति देहातिगाः। तैर्यथास्थिता पूर्वविशुद्धिर्येषां तैः। अति वेगत्वेन देहभेदात्प्रागिव रुधिरलेपरहितैरित्यर्थः। शितैस्तीक्ष्णैस्तैर्बाणैस्त्रयाणां खरादीनामायुः पीतं रुधिरं तु पतत्त्रिभिः पीतम्॥</p>
<p><strong>तस्मिन्रामशरोत्कुत्ते बले महति रक्षसाम्।</strong><br>
<strong>उत्थितं ददृशेऽन्यच्च कबन्धेभ्यो न किंचन॥४९॥</strong></p>
<p>तस्मिन्रामशरैरुत्कृत्ते छिन्ने महति रक्षसां बल उत्थितमुत्थानक्रियाविशिष्टं प्राणिनां कबन्धेभ्यः शिरोहीनशरीरेभ्यः। &lsquo;कबन्धोऽस्त्री क्रियायुक्तमपमूर्ध कलेवरम्&rsquo; इत्यमरः। अन्यच्चान्यत्किंचन न ददृशे। कबन्धेभ्य इत्यत्र &lsquo;अन्यारात्–&lsquo;इति पञ्चमी। निःशेषं हतमित्यर्थः॥</p>
<p><strong>सा बाणवर्षिणं रामं योधयित्वा सुरद्विषाम्।</strong><br>
<strong>अप्रवोधाय सुष्वाप गृध्रच्छाये वरूथिनी॥५०॥</strong></p>
<p>सा सुरद्विषां वरूथिनी सेना बाणवर्षिणं रामं योधयित्वा युद्धं कारयित्वा गृध्राणां छाया गृध्रच्छायम्। &lsquo;छाया बाहुल्ये&rsquo; इति क्लीवत्वम्। तस्मिन्नप्रबोधायापुनर्बोधाय सुष्वाप। ममारेत्यर्थः। अत्र सुरतश्रान्तकान्तासमाधिर्ध्वन्यते॥</p>
<p><strong>राघवास्त्रविदीर्णानां रावणं प्रति रक्षसाम्।</strong><br>
<strong>तेषां शूर्पणखैवैका दुष्प्रवृत्तिहराभवत्॥५१॥</strong></p>
<p>एका शूर्पवन्नखानि यस्याः सा शूर्पणखा। &lsquo;पूर्वपदात्संज्ञायाम्–&lsquo;इति णत्वम्। &lsquo;नखमुखात्संज्ञायाम्&rsquo; इति ङीप्प्रतिषेधः। सैव रावणं प्रति राघवास्त्रैविदीर्णानां हतानां तेषां रक्षसां खरादीनां दुष्प्रवृत्तिं वार्ता हरति प्रापयतीति दुष्प्रवृत्तिहराभवत्। &lsquo;हरतेरनुद्यमने-ऽच्&rsquo;इत्यच्प्रत्ययः॥</p>
<p><strong>निग्रहात्स्वसुराप्तानां वधाच्च धनदानुजः।</strong><br>
<strong>रामेण निहितं मेने पदं दशसु मूर्धसु॥५२॥</strong></p>
<p>स्वसुः शूर्पणखाया निग्रहादङ्गच्छेदादाप्तानां बन्धूनां खरादीनां वधाच्च कारणाद्धनदानुजो रावणो रामेण दशसु मूर्धसु पदं पादं निहितं मेने॥</p>
<p><strong>रक्षसा मृगरूपेण वञ्चयिता स राघवौ।</strong><br>
<strong>जहार सीतां पक्षीन्द्रप्रयासक्षणविघ्नितः॥५३॥</strong></p>
<p>स रावणो मृगरूपेण रक्षसा मारीचेन राघवौ वञ्चयित्वा प्रतार्य पक्षीन्द्रस्य जटायुषः प्रयासेन युद्धरूपेण क्षणं विनितः संजातविघ्नः सन्सीतां जहार॥</p>
<p><strong>तौ सीतान्वेषिणौ गृध्रंलूनपक्षमपश्यताम्।</strong><br>
<strong>प्राणैर्दशरथप्रीतेरनृणं कण्ठवर्तिभिः॥५४॥</strong></p>
<p>सीतान्वेषिणौ तौ राघवौ लूनपक्षं रावणेन छिन्नपक्षं कण्ठवर्तिभिः प्राणैर्दशरथप्रीते-र्देशरथसख्यस्यानृणमृणैर्विमुक्तं गृध्रंजटायुषमपश्यतां दृष्टवन्तौ। दृशैर्लङि रूपम्॥</p>
<p><strong>स रावणहृतां ताभ्यां वचसाचष्ट मैथिलीम्।</strong><br>
<strong>आत्मनः सुमहत्कर्म व्रणैरावेद्य संस्थितः॥५५॥</strong></p>
<p>स जटायू रावणहृतां मैथिलीं ताभ्यां रामलक्ष्मणाभ्याम्। &lsquo;क्रियाग्रहणमपि कर्तव्यम्&rsquo; इति संप्रदानत्वाच्चतुर्थी। वचसा वाग्वृत्त्याचष्ट। आत्मनः सुमहत्कर्म युद्धरूपं व्रणैरावेद्यसंस्थितो मृतः॥</p>
<p><strong>तयोस्तस्मिन्नवीभूतपितृव्यापत्तिशोकयोः।</strong><br>
<strong>पितरीवाग्निसंस्कारात्परा ववृतिरे क्रियाः॥५६॥</strong></p>
<p>व्यापत्तिर्मरणम्। नवीभूतः पितृव्यापत्तिशोको ययोस्तौ तयो राघवयोस्तस्मिन्गृध्रे पितरीवाग्निसंस्कारादग्निसंस्कारमारभ्य परा उत्तराः क्रिया ववृतिरेऽवर्तन्त। तस्य पितृवदौर्ध्वदेहिकं चक्रतुरित्यर्थः॥</p>
<p><strong>वधनिर्धूतशापस्य कबन्धस्योपदेशतः।</strong><br>
<strong>मुमूर्छ सख्यं रामस्य समानव्यसने हरौ॥५७॥</strong></p>
<p>वधेन रामकृतेन निर्धूतशापस्य देवभुवं गतस्य कबन्धस्य रक्षोविशेषस्योपदेशतो रामस्य समानव्यसने समानापदि। सख्यार्थिनीत्यर्थः। हरौ कपौ सुग्रीवे। &lsquo;शुकाहिकपिभेकेषु हरिर्ना कपिले त्रिषु&rsquo; इत्यमरः। सख्यं मुमूर्छ ववृधे॥</p>
<p><strong>स हत्वा वालिनं वीरस्तत्पदे चिरकाङ्क्षिते।</strong><br>
<strong>धातोः स्थान इवादेशं सुग्रीवं संन्यवेशयत्॥५८॥</strong></p>
<p>वीरः स रामो वालिनं सुग्रीवाग्रजं हत्वा चिरकाङ्क्षिते तत्पदे वालिस्थाने। धातोः स्थान आदेशमिव आदेशभूतं धात्वन्तरमिवेत्यर्थः। सुग्रीवं संन्यवेशयत्स्थापितवान्। यथा ‘अस्तेर्भूः’ इत्यस्तिधातोः स्थान आदेशो भूधातुरस्तिकार्यमशेषं समभिधत्ते तद्वदिति भावः। आदेशो नाम शब्दान्तरस्य स्थाने विधीयमानं शब्दान्तरमभिधीयते॥</p>
<p><strong>इतस्ततश्च वैदेहीमन्वेष्टुं भर्तृचोदिताः।</strong><br>
<strong>कपयश्चेरुरार्तस्य रामस्येव मनोरथाः॥५९॥</strong></p>
<p>वैदेहीमन्वेष्टुं मार्गितुं भर्त्रा सुग्रीवेण चोदिताः प्रयुक्ताः कपयो हनुमत्प्रमुखाः। आर्तस्य विरहातुरस्य रामस्य मनोरथाः कामा इव। इतस्ततश्चैरुर्नानादेशेषु बभ्रमुश्च॥</p>
<p><strong>प्रवृत्तावुपलब्धायां तस्याः संपातिदर्शनात्।</strong><br>
<strong>मारुतिः सागरं तीर्णः संसारमिव निर्ममः॥६०॥</strong></p>
<p>संपातिर्नाम जटायुषो ज्यायान्भ्राता। तस्य दर्शनात्। तन्मुखादिति भावः। तस्याः सीतायाः प्रवृत्तौ वार्तायाम्। &lsquo;वार्ता प्रवृत्तिर्वृत्तान्तः&rsquo; इत्यमरः। उपलब्धायां ज्ञातायां सत्याम्। मारुतस्यापत्यं पुमान्मारुतिः। हनुमान्सागरम्। ममेत्येतदव्ययं ममतावाचि। तद्रहितो निर्ममो निःस्पृहः संसारमविद्याबन्धनमिव। तीर्णस्ततार। तरतेः कर्तरि क्तः॥</p>
<p><strong>दृष्टा विचिन्वता तेन लङ्कायां राक्षसीवृता।</strong><br>
<strong>जानकी विषवल्लीभिः परीतेव महौषधिः॥६१॥</strong></p>
<p>लङ्कायां रावणराजधान्यां विचिन्वता मृगयमाणेन तेन मारुतिना राक्षसीभिर्वृता जानकी। विषवल्लीभिः परीता परिवृता महौषधिः संजीविनीलतेव। दृष्टा॥</p>
<p><strong>तस्यै भर्तुरभिज्ञानमङ्गुलीयं ददौ कपिः।</strong><br>
<strong>प्रत्युद्गतमिवानुष्णैस्तदानन्दाश्रुविन्दुभिः॥६२॥</strong></p>
<p>कपिर्हनुमान्भर्तू रामस्य संबन्ध्यभिज्ञानं प्रत्यभिज्ञानसाधकमङ्गुलीयमूर्मिकाम्। &lsquo;अङ्गुलीयकमूर्मिका&rsquo; इत्यमरः। &lsquo;जिह्वामूलाङ्गुलेश्छः&rsquo; इति छप्रत्ययः। तस्यै जानक्यै ददौ। किंविधमङ्गुलीयम्। अनुष्णैः शीतलैस्तस्या आनन्दाश्रुबिन्दुभिः प्रत्युद्गतमिव स्थितम्। भर्त्रभिज्ञानदर्शनादानन्दबाष्पो जात इत्यर्थः॥</p>
<p><strong>निर्वाप्य प्रियसंदेशैः सीतामक्षवधोद्धतः।</strong><br>
<strong>स ददाह पुरीं लङ्कां क्षणसोढारिनिग्रहः॥६३॥</strong></p>
<p>स कपिः। प्रियस्य रामस्य संदेशैर्वाचिकैः सीतां निर्वाप्य सुखयित्वा। अक्षय रावणकुमारस्य</p>
<p>वधेनोद्धतो दृप्तः सन्। क्षणं सोढोऽरेरिन्द्रजितः कर्तुः निग्रहो बाधो ब्रह्मास्त्रबन्धनरूपो येन स तथोक्तः सन्। लङ्कां पुरीं ददाह भस्मीचकार॥</p>
<p><strong>प्रत्यभिज्ञानरत्नं च रामायादर्शयत्कृती।</strong><br>
<strong>हृदयं स्वयमायातं वैदेह्या इव मूर्तिमत्॥६४॥</strong></p>
<p>कृती कृतकृत्यः कपिः स्वयमायातं मूर्तिमद्वैदैह्याहृदयमिव स्थितं तस्या एव प्रत्यभिज्ञानरत्नं च रामायादर्शयत्॥</p>
<p><strong>स प्राप हृदयन्यस्तमणिस्पर्शनिमीलितः।</strong><br>
<strong>अपयोधरसंसर्गां प्रियालिङ्गननिर्वृतिम्॥६५॥</strong></p>
<p>हृदये वक्षसि न्यस्तस्य धृतस्य मणेरभिज्ञानरत्नस्य। स्पर्शेन निमीलितो मोहितः स रामोऽविद्यमानः पयोधरसंसर्गः स्तनस्पर्शो यस्यास्तां तथाभूतां प्रियाया आलिङ्गनेन या निर्वृतिरानन्दस्तां प्राप॥</p>
<p><strong>श्रुत्वा रामः प्रियोदन्तं मेने तत्संगमोत्सुकः।</strong><br>
<strong>महार्णवपरिक्षेपं लङ्कायाः परिखालघुम्॥६६॥</strong></p>
<p>प्रियाया उदन्तं वार्ताम्। &lsquo;उदन्तः साधुवार्तयोः&rsquo; इति विश्वः। श्रुत्वा तस्याः सीतायाः संगम उत्सुको रामो लङ्कायाः संबन्धी यो महार्णव एव परिक्षेपः परिवेष्टस्तं परिखालधुं दुर्गवेष्टनवत्सुतरं मेने॥</p>
<p><strong>स प्रतस्थेऽरिनाशाय हरिसैन्यैरनुद्रुतः।</strong><br>
<strong>न केवलं भुवः पृष्ठे व्योम्नि संबाधवर्तिभिः॥६७॥</strong></p>
<p>केवलमेकं भुवः पृष्ठे भूतले न किंतु व्योम्नि च संबाधवर्तिभिः संकटगामिभिर्हरिसैन्यैः कपिबलैरनुद्रुतोऽन्वितः सन्स रामोऽरिनाशाय प्रतस्थे चचाल॥</p>
<p><strong>निविष्टमुदधेः कूले तं प्रपेदे विभीषणः।</strong><br>
<strong>स्नेहाद्राक्षसलक्ष्म्येव बुद्धिमाविश्य चोदितः॥६८॥</strong></p>
<p>उदधेः कूले निविष्टं तं रामम्। विशेषेण भीषयते शत्रूनिति विभीषणो रावणानुजः। राक्षसलक्ष्म्या स्नेहाद्बुद्धिं कर्तव्यताज्ञानमाविश्य चोदितः प्रणोदित इव। प्रपेदे प्राप्तः॥</p>
<p><strong>तस्मै निशाचरैश्वर्यं प्रतिशुश्राव राघवः।</strong><br>
<strong>काले खलु समारब्धाः फलं वध्नन्ति नीतयः॥६९॥</strong></p>
<p>राघवस्तस्मै विभीषणाय। &lsquo;प्रत्याभ्यां श्रुवः पूर्वस्य कर्ता&rsquo; इति संप्रदानत्वाच्चतुर्थी। निशाचरैश्वर्यं राक्षसाधिपत्यं प्रतिशुश्राव प्रतिज्ञातवान्। तथाहि।कालेऽवसरे समारब्धाः प्रक्रान्ता नीतयः फलं वनन्ति गृह्णन्ति। जनयन्तीत्यर्थः। खलु॥</p>
<p><strong>स सेतुं बन्धयामास प्लवगैर्लवणाम्भसि।</strong><br>
<strong>रसातलादिवोन्मग्नं शेषं स्वप्नाय शार्ङ्गिणः॥७०॥</strong></p>
<p>स रामो लवणं क्षारमम्भो यस्यासौ लवणाम्भास्तस्मिल्ँलवणाब्धौ प्लवगैः प्रयोज्यैः। शार्ङ्गिणो विष्णोः स्वप्नाय शयनाय रसातलात्पातालादुन्मग्नमुत्थितं शेषमिव स्थितम्। सेतुं बन्धयामास॥</p>
<p><strong>तेनोत्तीर्य पथा लङ्कां रोधयामास पिङ्गलैः।</strong><br>
<strong>द्वितीयं हेमप्राकारं कुर्वद्भिरिव वानरैः॥७१॥</strong></p>
<p>रामस्तेन पथा सेतुमार्गेणौत्तीर्य। सागरमिति शेषः। पिङ्गलैः सुवर्णवर्णैरतएव द्वितीयं हेमप्राकारं कुर्वद्भिरिव स्थितैर्वानरैर्लङ्कां रोधयामास।</p>
<p><strong>रणः प्रववृते तत्र भीमः प्लवगरक्षसाम्।</strong><br>
<strong>दिग्विजृम्भितकाकुत्स्थपौलस्त्यजयघोषणः॥७२॥</strong></p>
<p>तत्र लङ्कायां प्लवगानां रक्षसां च भीमो भयंकरो दिग्विजृम्भितं काकुत्स्थपौलस्त्ययो रामरावणयोर्जयघोषणं जयशब्दो यस्मिन्स तथोक्तो रणः प्रववृते प्रवृत्तः।&rsquo; अस्त्रियां समरानीकरणाः कलहविग्रहौ&rsquo; इत्यमरः॥</p>
<p><strong>पादपाविद्धपरिघः शिलानिष्पिष्टमुद्गरः।</strong><br>
<strong>अतिशस्त्रनखन्यासः शैलरुग्णमतंगजः॥७३॥</strong></p>
<p>किंविधो रणः। पादपैर्वृक्षैराविद्धा भग्नाः परिघा लोहबद्ध काष्ठानि यस्मिन्स तथोक्तः। &lsquo;परिघः परिघातनः&rsquo; इत्यमरः। शिलाभिर्निष्पिष्टाश्चूर्णिता मुद्गरा अयोधना यस्मिन्स तथोक्तः। &lsquo;द्रुघणो मुद्गरघनौ&rsquo; इत्यमरः। अतिशस्त्राः। शस्त्राण्यतिक्रान्ता नखन्यासा यस्मिन्स यथोक्तः। शैलै रुग्णा भग्ना मतंगजा यस्मिन्स तथोक्तः॥</p>
<p><strong>अथ रामशिरश्छेददर्शनोक्रान्तचेतनाम्।</strong><br>
<strong>सीतां मायेति शंसन्ती त्रिजटा समजीवयत्॥७४॥</strong></p>
<p>अथानन्तरम्। छिद्यत इति छेदः खण्डः। शिर एव छेद इति विग्रहः। रामशिरश्छेदस्य विद्युज्जिह्वाख्यराक्षसमायानिर्मितस्य दर्शनेनोद्भ्रान्तचेतनां गतसंज्ञां सीतां त्रिजटानाम भव काचित्सीतापक्षपातिनी राक्षसी मायाकल्पितं नत्वेतत्सत्यमिति शंसन्ती ब्रुवाणा। &lsquo;शप्श्यनोर्नित्यम्&rsquo; इति नित्यं नुमागमः। समजीवयत्॥</p>
<p><strong>कामं जीवति मे नाथ इति सा विजहौ शुचम्।</strong><br>
<strong>प्राङ्मत्खा सत्यमस्यान्तं जीवितास्मीति लज्जिता॥७५॥</strong></p>
<p>सा सीता मे नाथो जीवतीति हेतोः शुचं शोकं कामं विजहौ। किंतु प्राक्पूर्वमस्य नाथस्यान्तं नाशं सत्यं यथार्थे मत्वा जीविता जीवितवत्यस्मीति हेतोर्लज्जिता लज्जावती। रामे कर्तरि क्तः। दुःखादपि दुःसहो लज्जाभर इति भावः॥</p>
<p><strong>गरुडापातविश्लिष्टमेघनादास्त्रबन्धनः।</strong><br>
<strong>दाशरथ्योः क्षणक्लेशः स्वप्रवृत्त इवाभवत्॥७६॥</strong></p>
<p>गरुडस्तार्क्ष्यः। तस्यापातेनागमनेन विश्लिष्टं मेघनादस्येन्द्रजितोऽस्त्रेण नागपाशेन बन्धनं यस्मिन्स तथोक्तः क्षणक्लेशो दाशरथ्यो रामलक्ष्मणयोः स्वप्रवृत्तः स्वप्नावस्थायां भूत इवाभवत्॥</p>
<p><strong>ततो विभेद पौलस्त्यः शक्तया वक्षसि लक्ष्मणम्।</strong><br>
<strong>रामस्त्वनाहतोऽप्यासीद्विदीर्णहृदयः शुचा॥७७॥</strong></p>
<p>ततः पौलस्त्यो रावणः शक्त्या कासूनामकेनायुधेन। &lsquo;कासूसामर्थ्ययोः शक्तिः&rsquo; इत्यमरः। लक्ष्मणं वक्षसि विभेद विदारयामास। रामस्त्वनाहतोऽप्यहतोऽपि शुचा शोकेन विदीर्णहृदय आसीत्॥</p>
<p><strong>स मारुतिसमानीत महौषधिहतव्यथः।</strong><br>
<strong>लङ्कास्त्रीणां पुनश्वके विलापाचार्यकं शरैः॥७८॥</strong></p>
<p>स लक्ष्मणो मारुतिना मरुत्सुतेन हनुमता समानीतया महौषध्या संजीविन्या हतव्यथ&rsquo; सन्पुनः शरैर्लङ्कास्त्रीणां विलापे परिदेवने। &lsquo;विलापः परिदेवनम्&rsquo; इत्यमरः। आचार्यकमावार्यकर्म। &lsquo;योपधाद्गुरूपोत्तमाद्वुञ्&rsquo; इति वुञ्। चक्रे। पुनरपि राक्षसाञ्जघानेति व्यज्यते॥</p>
<p><strong>स नादं मेघनादस्य धनुश्चेन्द्रायुधप्रभम्।</strong><br>
<strong>मेघस्येव शरत्कालो न किंचित्पर्यशेषयत्॥७९॥</strong></p>
<p>स लक्ष्मणः। शरत्कालो मेघस्येव। मेघनादस्येन्द्रजितो नादं सिंहनादम्। अन्यत्र य गर्जितं च। इन्द्रायुधप्रभं शक्रधनुःप्रभं धनुश्च किंचिदल्पमपि न पर्यशेषयन्नावशेषितवान्। तमवधीदित्यर्थः॥</p>
<p><strong>कुम्भकर्णः कपीन्द्रेण तुल्यावस्थः स्वमुः कृतः।</strong><br>
<strong>रुरोध रामं शृङ्गीव टङ्कच्छिन्नमनःशिलः॥८०॥</strong></p>
<p>कपीन्द्रेण सुग्रीवेण स्वसुः शूर्पणखायास्तुल्यावस्थो नासाकर्णच्छेदेन सदृशः कृतः कुनामम्भकर्णष्टङ्केन शिलाभेदकशस्त्रेण छिन्ना मनःशिला रक्तवर्णधातुविशेषो यस्य स तथोक्तः। श्य &lsquo;टङ्कः पाषाणभेदनः&rsquo; इति&rsquo;धातुर्मनः शिलायदेः&rsquo; इति चामरः। शृङ्गी शिखरीव रामं रुरोध॥</p>
<p><strong>अकाले वोधितो भ्रात्रा प्रियखप्नो वृथा भवान्।</strong><br>
<strong>रामेषुभिरितीवासौ दीर्घनिद्रां प्रवेशितः॥८१॥</strong></p>
<p>प्रियस्वप्न इष्टनिद्रोऽनुजो भवान्वृथा भ्रात्रा रावणेनाकाले बोधित इतीवासौ कुम्भकर्णो रामेषुभी रामबाणैर्दीर्घनिद्रां मरणं प्रवेशितो गमितः। यथा लोकेष्वष्टवस्तुविनाशदुःखितस्य ततोऽपि भूयिष्ठमुपपाद्यते तद्वदिति भावः॥</p>
<p><strong>इतराण्यपि रक्षांसि पेतुर्वानरकोटिषु।</strong><br>
<strong>रजांसि समरोत्थानि तच्छोणितनदीष्विव॥८२॥</strong></p>
<p>इतराणि रक्षांस्यपि वानरकोटिषु। समरोत्थानि रजांसि तेषां रक्षसां शोणितनदीषु रक्तप्रवाहेष्विव। पेतुः। निपत्य मृतानीत्यर्थः॥</p>
<p><strong>निर्ययावथ पौलस्त्यः पुनर्युद्धाय मन्दिरात्।</strong><br>
<strong>अरावणमरामं वा जगदद्येति निश्चितः॥८३॥</strong></p>
<p>अथ पौलस्त्यो रावणः। अद्य जगदरावणं रावणशून्यमरामं रामशून्यं वा भवेदिति निश्चितो निश्चितवान्। कर्तरि क्तः। विजयमरणयोरन्यतरनिश्चयवान्पुनर्युद्धाय मन्दिरानिर्ययौ निर्जगाम॥</p>
<p><strong>रामं पदातिमालोक्य लङ्केशं च वरूथिनम्।</strong><br>
<strong>हरियुग्यं रथं तस्मै प्रजिघाय पुरंदरः॥८४॥</strong></p>
<p>पादाभ्यामततीति पदातिः। तं पादचारिणं रामम्। वरूथो रथगुप्तिः। &lsquo;रथगुप्तिर्वरूथो पथ&rsquo;ना&rsquo; इत्यमरः। अत्र वरूथेन रथो लक्ष्यते। वरूथिनं रथिनं लङ्केशं चालोक्य पुरंदर इन्द्रः। युगं वहन्तीति युग्या रथाश्वाः। ‘तद्वहति रथयुगप्रासङ्गम्&rsquo; इति यत्प्रत्ययः। हरियुग्यं कपिलवर्णाश्वम्। &lsquo;शुकाहिकपिभेकेषु हरिर्ना कपिले त्रिषु&rsquo; इत्यमरः। रथं तस्मै रामाय प्रजिघाय प्रहितवान्॥</p>
<p><strong>तमाधूतध्वजपटं व्योमगङ्गोर्मिवायुभिः।</strong><br>
<strong>देवसूतभुजालम्बी जैत्रमध्यास्त राघवः॥८५॥</strong></p>
<p>राघवो व्योमगङ्गोर्मिवायुभिराधूतध्वजपटम्। मार्गवशादिति भावः। जेतैव जैत्रो जयनशीलः। तं जैत्रम्। जेतृशब्दात्तृनन्तात् &lsquo;प्रज्ञादिभ्यश्च&rsquo; इति स्वार्थेऽण्प्रत्ययः। तं रथं देवसूतभुजालम्बी मातलिहस्तावलम्बः सन्नध्यास्ताधिष्ठितवान्। आसेर्लङ्।</p>
<p><strong>मातलिस्तस्य माहेन्द्रमामुमोच तनुच्छदम्।</strong><br>
<strong>यत्रोत्पलदलक्लैब्यमस्त्राण्यापुः सुरद्विषाम्॥८६॥</strong></p>
<p>मातलिरिन्द्रसारथिर्माहेन्द्रम्। तनुश्छाद्यतेऽनेनेति तनुच्छदो वर्म। &lsquo;पुंसि संज्ञायां घः प्रायेण&rsquo; इति घः। तं तस्य रामस्यामुमोचासञ्जयामास। यत्र तनुच्छदे सुरद्विषामस्त्राण्युत्पलदलानां यत्क्लैव्यं नपुंसकत्वं निरर्थकत्वं तदापुः॥</p>
<p><strong>अन्योन्यदर्शनप्राप्तविक्रमावसरं चिरात्।</strong><br>
<strong>रामरावणयोर्युद्धं चरितार्थमिवाभवत्॥८७॥</strong></p>
<p>चिरादन्योन्यदर्शनेन प्राप्तविक्रमावसरं रामरावणयोर्युद्धं योधनं चरितार्थे सफलमभवदिव। प्राक्पराक्रमावसरदौर्बल्याद्विफलस्याद्य तल्लाभात्साफल्यमुत्प्रेक्ष्यते॥</p>
<p><strong>भुजमूर्धोरुबाहुल्यादेकोऽपि धनदानुजः।</strong><br>
<strong>ददृशे ह्ययथापूर्वी मातृवंश इव स्थितः॥८८॥</strong></p>
<p>यथा भूतः पूर्वे यथापूर्वः। सुप्सुपेति समासः। यथापूर्वो न भवतीत्ययथापूर्वः। निहतबन्धुत्वाद्रक्षः परिचारशून्य इत्यर्थः। अत एवैकोऽपि सन्धनदानुजो रावणः। भुजाश्च मूर्धानश्चोरवः पादाश्च भुजमूर्धोरु। प्राण्यङ्गत्वाद्दृन्द्वैकवद्भावः। तस्य बाहुल्याद्वहुत्वाद्धेतोः। तद्बहुत्वे यादवः—&lsquo;दशास्यो विंशतिभुजश्चतुष्पान्मातृमन्दिरे&rsquo; इति। मातृवंशे मातृसंबन्धिनि वर्गे स्थित इव ददृशे दृष्टो हि। &lsquo;वंशो वेगौ कुले वर्गे&rsquo; इति विश्वः। अत्र रावणमातू रक्षोजातित्वात्तद्वर्गो रक्षोवर्ग इति लभ्यते। अतश्चैकोऽप्यनेकरक्षःपरिवृत इवालक्ष्यतेत्यर्थः॥</p>
<p><strong>जेतारं लोकपालानां स्वमुखैरचितेश्वरम्।</strong><br>
<strong>रामस्तुलितकैलासमरातिं बह्वमन्यत॥८९॥</strong></p>
<p>लोकपालानामिन्द्रादीनां जेतारम्। &lsquo;कर्तृकर्मणोः कृति&rsquo; इति कर्मणि षष्ठी। स्वमुखैः स्वशिरोभिरर्चितेश्वरं तुलितकैलासमुत्क्षिप्तरुद्रादिं तमेवं शौर्यवीर्यसत्त्वसंपन्नं महावीर्यमरातिं शत्रुं रामो गुणग्राहित्वाज्जेतव्योत्कर्षस्य जेतुः स्वोत्कर्षहेतुत्वाच्च वह्नमन्यत साधु मद्विक्रमस्यायं पर्याप्तो विषय इति बहुमानमकरोदित्यर्थः। बह्निति क्रियाविशेषणम्॥</p>
<p><strong>तस्य स्फुरति पौलस्त्यः सीतासंगमशंसिनि।</strong><br>
<strong>निचखानाधिकक्रोधः शरं सव्येतरे भुजे॥९०॥</strong></p>
<p>अधिकक्रोधः पौलस्त्यः स्फुरति स्पन्दमानेऽतएव सीतासंगमशंसिनि तस्य रामस्य सव्य इतरो यस्मात्सव्येतरे दक्षिणे। &lsquo;न बहुव्रीहौ&rsquo; इतीतरशब्दस्य सर्वनामसंज्ञाप्रतिषेधः। भुजे शरं निचखान निखातवान्॥</p>
<p><strong>रावणस्यापि रामास्तो भित्त्वा हृदयमाशुगः।</strong><br>
<strong>विवेश भुवमाख्यातुमुरगेभ्य इव प्रियम्॥९१॥</strong></p>
<p>रामेणास्तः क्षिप्त आशुगो बाणः। विश्रवसोऽपत्यं पुमान्रावणः। विश्रवः शब्दादपत्येऽर्थेऽप्रत्यये सति &lsquo;विश्रवसो विश्रवणरवणौ&rsquo; इति रवणादेशः। तस्य रावणस्यापि हृदयं वक्षो भित्त्वा विदार्य। उरगेभ्यः पातालवासिभ्यः प्रियमाख्यातुमिव। भुवं विवेश॥</p>
<p><strong>वचसैव तयोर्वाक्यमस्त्रमस्त्रेण निघ्नतोः।</strong><br>
<strong>अन्योन्यजयसंरम्भो ववृधे वादिनोरिव॥९२॥</strong></p>
<p>वाक्यं वचसैवास्त्रमस्त्रेण निघ्नतोः प्रतिकुर्वतोस्तयो रामरावणयोः। वादिनोः कथकयोरिव। अन्योन्यविषये जयसंरम्भो ववृधे॥</p>
<p><strong>विक्रमव्यतिहारेण सामान्याभूद्द्वयोरपि।</strong><br>
<strong>जयश्रीरन्तरा वेदिर्मत्तवारणयोरिव॥९३॥</strong></p>
<p>जयश्रीर्विक्रमस्य व्यतिहारेण पर्यायक्रमेण तयोर्द्वयोरपि। अन्तरा मध्ये। अव्ययमेतत्। वेदिर्वेद्याकारा भित्तिर्मत्तवारणयोरिव। सामान्या साधारणाभूत्। नत्वन्यतरनियतेत्यर्थः। अत्र मत्तवारणयोरित्यत्र द्वयोरित्यत्र च &lsquo;अन्तरान्तरेणयुक्त&rsquo; इति द्वितीया न भवति। अन्तराशब्दस्योक्तरीत्यान्यत्रान्वयात्। मध्ये कामपि भित्तिं कृत्वा गजौ योधयन्तीति प्रसिद्धिः॥</p>
<p><strong>कृतप्रतिकृतप्रीतैस्तयोर्मुक्तां सुरासुरैः।</strong><br>
<strong>परस्परशरव्राताः पुष्पवृष्टिं न सेहिरे॥९४॥</strong></p>
<p>स्वयमस्त्रप्रयोगः कृतं प्रतिकृतं परकृतप्रतीकारस्ताभ्यां प्रीतैः सुरासुरैर्यथासंख्यं तयो रामरावणयोर्मुक्तां पुष्पवृष्टिम्। द्वयीमिति शेषः। परस्परं शरव्राता न सेहिरे। अहमेवालं किं त्वयेति चान्तराल एवेतरेतरबाणवृष्टिरितरेतरपुष्पवृष्टिमवारयदित्यर्थः॥</p>
<p><strong>अयःशङ्कुचितां रक्षः शतघ्नीमथ शत्रवे।</strong><br>
<strong>हृतां वैवस्वतस्येव कूटशाल्मलिमक्षिपत्॥९५॥</strong></p>
<p>अथ रक्षो रावणोऽयसः शङ्कुभिः कीलैश्चितां कीर्णो शतघ्नीं लोहकण्टककीलित-यष्टिविशेषाम्। ‘शतघ्नी तु चतुस्ताला लोहकण्टकसंचिता। यष्टिः&rsquo; इति केशवः। हृतां विजयलब्धाम्। वैवस्वतस्यान्तकस्य कूटशाल्मलिमिव। शत्रवे राघवायाक्षिपत्क्षिप्तवान्। कूटशाल्मलिरिव कूटशाल्मलिरिति व्युत्पत्त्या वैवस्वतगदाया गौणी संज्ञा। कूटशाल्मलिर्नामैकमूलप्रकृतिः कण्टकी वृक्षविशेषः। &lsquo;रोचनः कूटशाल्मलिः&rsquo; इत्यमरः। तत्सादृश्यं च गदाया अयःशङ्कुचितत्वादनुसंधेयम्॥</p>
<p><strong>राघवो रथमप्राप्तां तामाशां च सुरद्विषाम्।</strong><br>
<strong>अर्धचन्द्रमुखैर्वाणैश्चिच्छेद कदलीमुखम्॥९६॥</strong></p>
<p>राघवो रथमप्राप्तां तां शतघ्नीं सुरद्विषां रक्षसामाशां विजयतृष्णां च। &lsquo;आशा तृष्णादिशोः प्रोक्ता&rsquo; इति विश्वः। अर्धचन्द्र इव मुखं येषां तैर्बाणैः कदलीवत्सुखं यथा तथा चिच्छेद। अथवा कदल्यामिव सुखमक्लेशो यस्मिन्कर्मणि तदिति विग्रहः॥</p>
<p><strong>अमोघं संदधे चास्मै धनुष्येकधनुर्धरः।</strong><br>
<strong>ब्राह्ममस्त्रं प्रियाशोकशल्यनिष्कर्षणौषधम्॥९७॥</strong></p>
<p>एकोऽद्वितीयो धनुर्धरो रामः प्रियायाः शौक एव शल्यं तस्य निष्कर्षणमुद्धारकं यदौषधं तदमोघं ब्राह्मं ब्रह्मदेवताकमस्त्रमभिमन्त्रितं बाणमस्मै रावणाय च। तद्वधार्थमित्यर्थः। धनुषि संदधे॥</p>
<p><strong>तद्व्योनि शतधा भिन्नं ददृशे दीप्तिमन्मुखम्।</strong><br>
<strong>वपुर्महोरगस्येव करालफणमण्डलम्॥९८॥</strong></p>
<p>व्योनि शतधा भिन्नं प्रसृतं दीप्तिमन्ति मुखानि यस्य तद्ब्रह्मास्त्रम्। करालं भीषणं तुङ्गंवा फणमण्डलं यस्य तत्तथोक्तम्। &lsquo;करालो दन्तुरे तुङ्गे करालो भीषणेऽपि च&rsquo; इति विश्वः। महोरगस्य शेषस्य वपुरिव। ददृशे दृष्टम्॥</p>
<p><strong>तेन मन्त्रप्रयुक्तेन निमेषार्धादपातयत्।</strong><br>
<strong>स रावणशिरःपङ्क्तिमज्ञातव्रणवेदनाम्॥९९॥</strong></p>
<p>स रामो मन्त्रप्रयुक्तेन तेनास्त्रेणाज्ञातव्रणवेदनामतिशैघ्य्रादननुभूतव्रणदुःखां रावणशिरः पङ्किंनिमेषार्धादपातयत्पातयामास॥</p>
<p><strong>बालार्कप्रतिमेवाप्सु वीचिभिन्ना पतिष्यतः।</strong><br>
<strong>रराज रक्षःकायस्य कण्टच्छेदपरम्परा॥१००॥</strong></p>
<p>पतिष्यत आसन्नपातस्य रक्षः कायस्य रावणकलेवरस्य। छिद्यन्त इति छेदाः खण्डाः। कण्ठानां ये छेदास्तेषां परम्परा पङ्किः। वीचिभिर्भिन्ना नानाकृताप्सु बालार्कस्य प्रतिमा प्रतिविम्बमिव। रराज। अर्कस्य बालविशेषणमारुण्यसिद्ध्यर्थमिति भावः॥</p>
<p><strong>मरुतां पश्यतां तस्य शिरांसि पतितान्यपि।</strong><br>
<strong>मनो नातिविशश्वास पुनःसंधानशङ्किनाम्॥१०१॥</strong></p>
<p>पतितानि तस्य रावणस्य शिरांसि पश्यतामपि पुनःसंधानशङ्किनाम्। पूर्वं तथादर्शना दिति भावः। मरुताममराणाम्। &lsquo;मरुतौ पवनामरौ&rsquo; इत्यमरः। मनो नातिविशश्वासातिविश्वासं न प्राप॥</p>
<p><strong>अथ मदगुरुपक्षैर्लोकपालद्विपाना-</strong><br>
<strong>मनुगतमलिवृन्दैर्गण्डभित्तीर्विहाय।</strong></p>
<p><strong>उपनतमणिबन्धे मूर्ध्नि पौलस्त्यशत्रोः</strong><br>
<strong>सुरभि सुरविमुक्तं पुष्पवर्षं पपात॥१०२॥</strong></p>
<p>अथ मदेन गजगण्डसंचारसंक्रान्तेन गुरुपक्षैर्भारायमाणपक्षैरलिवृन्दैर्लोकपालद्विपानामैरावतादीनां गगनवर्तिनां गण्डभित्तीर्विहायानुगतमनुद्रुतं सुरभि सुगन्धि। &lsquo;सुरभिश्रम्पके स्वर्णे जातीफलवसन्तयोः। गन्धोपले सौरभेय्यां सल्लकीमातृभेदयोः। सुगन्धौ च मनोज्ञे च वाच्यवत्सुरभि स्मृतम्&rsquo; इति विश्वः। सुरविमुक्तं पुष्पवर्षमुपनत आसन्नो मणिबन्धो राज्याभिषेकसमये भावी यस्य तस्मिन्पौलस्त्यत्रो रामस्य मूर्ध्नि पपात। इदमेव राज्याभिषेक सूचकमिति भावः॥</p>
<p><strong>यन्ता हरेः सपदि संहृतकार्मुकज्य–</strong><br>
<strong>मापृच्छ्य राघवमनुष्ठितदेवकार्यम्।</strong><br>
<strong>नामाङ्करावणशराङ्कितकेतुयष्टि–</strong><br>
<strong>मूर्ध्वं रथं हरिसहस्रयुजं निनाय॥१०३॥</strong></p>
<p>हरेरिन्द्रस्य यन्ता मातलिः सपदि संहृतकार्मुकज्यमनुष्ठितं देवकार्यं रावणवधरूपं येन तं राघवमापृच्छय साधु यामीत्यामन्त्र्य। नामाकैर्नामाक्षरचिह्नैरावणशरैरङ्किता चिह्निता केतुयष्टिर्ध्वजदण्डो यस्य तम्। हरीणां वाजिनां सहस्रेण युज्यत इति हरिसहस्रयुक्। तम्। &lsquo;यमानिलेन्द्रचन्द्रार्कविष्णुसिंहांशुवाजिषु। हरिः&rsquo; इत्युभयत्राप्यमरः। रथमूर्ध्वं निनाय नीतवान्॥</p>
<p><strong>रघुपतिरपि जातवेदोविशुद्धां प्रगृह्य प्रियां</strong><br>
<strong>प्रियसुहृदि विभीषणे संगमय्य श्रियं वैरिणः।</strong><br>
<strong>रविसुतसहितेन तेनानुयातः ससौमित्रिणा</strong><br>
<strong>भुजविजितविमानरत्नाधिरूढः प्रतस्थे पुरीम्॥१०४॥</strong></p>
<p>रघुपतिरपि जातवेदस्यग्नौविशुद्धां जातशुद्धिं प्रियां सीतां प्रगृह्य स्वीकृत्य। प्रियसुहृदि विभीषणे वैरिणो रावणस्य श्रियं राज्यलक्ष्मीं संगमय्य संगतां कृत्वा। गमेर्ण्यन्ताल्ल्यप्प्रत्ययः। ‘मितां ह्रस्वः&rsquo; इति ह्रस्वः। &lsquo;ल्यपि लघुपूर्वात्&rsquo; इति णेरयादेशः। रविसुतसहितेन सुग्रीवयुक्तेन ससौमित्रिणा सलक्ष्मणेन तेन विभीषणेनानुयातोऽनुगतः सन्। विमानं रत्नमिव विमानरत्नमित्युपमितसमासः। भुजविजितं यद्विमानरत्नं पुष्पकं तदारूढः सन्। पुरीमयोध्यां प्रतस्थे। &lsquo;समवप्रविभ्यः स्थः&rsquo; इत्यात्मनेपदम्। अत्र प्रस्थानक्रियाया अकर्मकत्वेऽपि तद्ङ्गभूतोद्देशक्रियापेक्षया सकर्मकत्वम्। अस्ति च धातूनां क्रियान्तरोपसर्जनकस्वार्था-भिधायकत्वम्। यथा &lsquo;कुसूलान्पचति&rsquo; इत्यादावादानक्रियागर्भः पाको विधीयत इति॥</p>
<p>इति महामहोपाध्यायकोलाचलमल्लिनाथसूरिविरचितया संजीविनीसमाख्यया<br>
व्याख्यया समेतो महाकविश्रीकालिदासकृतौ रघुवंशे महाकाव्ये<br>
रावणवधो नाम द्वादशः सर्गः।</p>
<p><strong>त्रयोदशः सर्गः</strong></p>
<p>त्रैलोक्यशल्योद्धरणाय सिन्धोश्चकार बन्धं मरणं रिपूणाम्।<br>
पुण्यप्रणामं भुवनाभिरामं रामं विरामं विपदामुपासे॥</p>
<p><strong>अथात्मनः शब्दगुणं गुणज्ञः पदं विमानेन विगाहमानः।</strong><br>
<strong>रत्नाकरं वीक्ष्य मिथः स जायां रामाभिधानो हरिरित्युवाच॥१॥</strong></p>
<p>अथ प्रस्थानानन्तरम्। जानातीति ज्ञः। &lsquo;इगुपध—&lsquo;इत्यादिना कप्रत्ययः। गुणानां ज्ञो गुणज्ञः रत्नाकरादिवर्यैश्वर्यगुणाभिज्ञ इत्यर्थः। स रामाभिधानो हरिर्विष्णुः शब्दो गुणो यस्य तच्छब्दगुणमात्मनः स्वस्य पदं विष्णुपदम्। आकाशमित्यर्थः। &lsquo;वियद्विष्णुपदम्&rsquo; इत्यमरः। &lsquo;शब्दगुणमाकाशम्&rsquo; इति तार्किकाः। विमानेन पुष्पकेण विगाहमानः सन्। रत्नाकरं वीक्ष्य मिथो रहसि। &lsquo;मिथोऽन्योन्यं रहस्यपि&rsquo; इत्यमरः। जायां पत्नीं सीतामिति वक्ष्यमाणप्रकारेणोवाच। रामस्य हरिरित्यभिधानं निरङ्कुशमहिमद्योतनार्थम्। मिथोग्रहणं गोष्ठीविश्रम्भसूचनार्थम्॥</p>
<p><strong>वैदेहि पश्या मलयाद्विभक्तं मत्सेतुना फेनिलमम्बुराशिम्।</strong><br>
<strong>छायापथेनेव शरत्प्रसन्नमाकाशमाविष्कृतचारुतारम्॥२॥</strong></p>
<p>हे वैदेहि सीते, आ मलयान्मलयपर्यन्तम्। &lsquo;पञ्चम्यपाङ्गरिभिः&rsquo; इति पञ्चमी। पदद्वयं चैतत्। मत्सेतुना विभक्तं द्विधाकृतम्। अत्यायतसेतुनेत्यर्थः। हर्षाधिक्याच्च मद्ग्रहणम्। फेनिलं फेनवन्तम्। ‘फेनादिलच्च&rsquo; इतीलच्प्रत्ययः। क्षिप्रकारी चायमिति भावः। अम्बुराशिम्। छायापथेन विभक्तं शरत्प्रसन्नमाविष्कृतचारुतारमाकाशमिव। पश्य। मम म हानयं प्रयासस्त्वदर्थ इति हृदयम्। छायापथो नाम ज्योतिश्चक्रमध्यवर्ती कश्चित्तिरश्चीनोऽवकाशः॥</p>
<p><strong>गुरोर्रियक्षोः कपिलेन मेध्ये रसातलं संक्रमिते तुरंगे।</strong><br>
<strong>तदर्थमुर्वीमवदारयद्भिः पूर्वैः किलायं परिवर्धितो नः॥३॥</strong></p>
<p>यियक्षोर्यष्टुमिच्छोः। यजेः सन्नन्तादुप्रत्ययः। गुरोः सगरस्य मेध्येऽश्वमेधार्ह तुरगे हुये कपिलेन मुनिना रसातलं पातालं संक्रमिते सति। तदर्थमुर्वीमवदारयद्भिः खनद्भिर्नोऽस्माकं पूर्वैर्दृद्धैः सगरसुतैरयं समुद्रः परिवर्धितः किल। किलेत्यैतिह्ये। अतो नः पूज्य इति भावः। यद्यपि तुरंगहारी शतक्रतुस्तथापि तस्य कपिलसमीपे दर्शनात्स एवेति तेषां भ्रान्तिः। तन्मयैव कविना कपिलेनेति निर्दिष्टम्॥</p>
<p><strong>गर्भं दधत्यर्कमरीचयोऽस्माद्विदृद्धिमत्राश्नुवते वसूनि।</strong><br>
<strong>अविन्धनं वह्निमसौ बिभर्ति प्रह्लादनं ज्योतिरजन्यनेन॥४॥</strong></p>
<p>अर्कमरीचयोऽस्मादन्धेः। अपादानात्। गर्भमम्मयं दधति। वृष्टयर्थमित्यर्थः। अयमर्थोदशमसर्गे &lsquo;ताभिर्गर्भः—(५८) इत्यत्र स्पष्टीकृतः। अयं लोकोपकारीति भावः। अत्राब्धौ वसूनि धनानि। &lsquo;धने रत्ने वसु स्मृतम्&rsquo; इति विश्वः। विवृद्धिमश्नुवते प्राप्नुवन्ति। संपद्वानित्यर्थः। असावाप इन्धनं दाह्यं यस्य तद्दाहकं वह्निं विभर्ति। अपका-</p>
<p>रेऽप्याश्रितं न त्यजतीति भावः। अनेन प्रह्लादनमाह्लादकं ज्योतिश्चन्द्रोऽजनि जनितम्। जनैर्ण्यन्तात्कर्मणि लुङ्। सौम्य इति भावः॥</p>
<p><strong>तां तामवस्थां प्रतिपद्यमानं स्थितं दश व्याप्य दिशो महिम्ना।</strong><br>
<strong>विष्णोरिवास्यानवधारणीयमीदृक्तया रूपमियत्तया वा॥५॥</strong></p>
<p>तां तामनेकाम्। &lsquo;नित्यवीप्सयोः&rsquo; इति वीप्सायां द्विरुक्तिः। अवस्थामक्षोभाद्यवस्थाम्। विष्णुपक्षे सत्त्वाद्यवस्थाम्। प्रतिपद्यमानं भजमानं महिम्ना दश दिशो व्याप्य स्थितं विष्णोरिवास्य रत्नाकरस्य रूपं स्वरूपमुक्तरीत्या बहुप्रकारत्वाद्व्यापकत्वाच्चेदृक्तयेयत्तया वा प्रकारतः परिमाणतश्चानवधारणीयं दुर्निरूपम्॥</p>
<p><strong>नाभिप्ररूढाम्बुरुहासनेन संस्तूयमानः प्रथमेन धात्रा।</strong><br>
<strong>अमुं युगान्तोचितयोगनिद्रः संहृत्य लोकान्पुरुषोऽधिशेते॥६॥</strong></p>
<p>युगान्ते कल्पान्त उचिता परिचिता योगाः स्वात्मनिष्ठैव निद्रेव निद्रा यस्य स पुरुषो विष्णुर्लोकान्संहृत्य। नाभ्यां प्ररूढं यदम्बुरुहं पद्मं तदासनेन तन्नाभिकमलाश्रयेण प्रथमेन धात्रा दक्षादीनामपि स्रष्ट्रा पितामहेन संस्तूयमानः सन्। अमुमधिशेते। अमुष्मिञ्छेत इत्यर्थः। कल्पान्तेऽप्यस्तीति भावः॥</p>
<p><strong>पक्षच्छिदा गोत्रभिदात्तगन्धाः शरण्यमेनं शतशो महीधाः।</strong><br>
<strong>नृपा इवोपप्लविनः परेभ्यो धर्मोत्तरं मध्यममाश्रयन्ते॥७॥</strong></p>
<p>पक्षच्छिदा गोत्रभिदेन्द्रेण। उभयत्र &lsquo;सत्सूद्विष-&lsquo;इत्यादिना क्विप्। आत्तगन्धा हृतगर्वाः। अभिभूता इत्यर्थः। ‘गन्धो गन्धक आमोदे लेशे संबन्धगर्वयोः&rsquo; इति विश्वः। &lsquo;आत्तगन्धोऽभिभूतः स्यात्&rsquo; इत्यमरः। महीं धारयन्तीति महीध्राः पर्वताः। मूलविभुजा&rsquo;दित्वात्कप्रत्ययः। शतं शतं शतशः शरण्यं रक्षणसमर्थमेनं समुद्रम्। परेभ्यः शत्रुभ्य उपप्लविनो भयवन्तो नृपा धर्मोत्तरं धर्मप्रधानं मध्यमं मध्यमभूपालमिव। आश्रयन्ते। &lsquo;अरेश्च विजिगीषोश्च मध्यमो भूम्यनन्तरः&rsquo; इति कामन्दकः। आर्तबन्धुरिति भावः॥</p>
<p><strong>रसातलादादिभवेन पुंसा भुवः प्रयुक्तोद्वहनक्रियायाः।</strong><br>
<strong>अस्याच्छमम्भः प्रलयप्रवृद्धं मुहूर्तवक्राभरणं वभूव॥८॥</strong></p>
<p>आदिभवेन पुंसादिवराहेण रसातलात्प्रयुक्तोद्वहनक्रियायाः कृतोद्धरणक्रियायाः। विवाहक्रिया च व्यज्यते। भुवो भूदेवतायाः प्रलये प्रवृद्धमस्याब्धेरच्छमम्भो मुहूर्तं वक्ताभरणं लज्जारक्षणार्थं मुखावगुण्ठनं बभूव। तदुक्तम्—उद्धृतासि वराहेण कृष्णेन शतबाहुना” इति॥</p>
<p><strong>मुखार्पणेषु प्रकृतिप्रगल्भाः स्वयं तरंगाधरदानदक्षः।<br>
अनन्यसामान्यकलत्रवृत्तिः पिबत्यसौ पाययते च सिन्धूः॥९॥</strong></p>
<p>** **अन्येषां पुंसां सामान्या साधारणा न भवतीत्यनन्यसामान्या कलत्रेषु वृत्तिभोंगरूपा यस्य स तथोक्तः। इममेवार्थं प्रतिपादयति—तरंग एवाधरस्तस्य दाने समर्पणे दक्षश्चतुरोऽसौ समुद्रो मुखार्पणेषु प्रकृत्या सख्यादिप्रेषणं विना प्रगल्भा धृष्टाः सिन्धूर्नदीः। &lsquo;सिन्धुः समुद्रे नद्यां च&rsquo; इति विश्वः। स्वयं पिबति पाययते च। तरंगाधरमिति शेषः। &lsquo;न पाद-</p>
<p>म्यड्यमा–&lsquo;इत्यादिना पिबतेर्ण्यन्तान्नित्यं परस्मैपदनिषेधः। &lsquo;गतिबुद्धिप्रत्यवसानार्थ–&lsquo;इत्यादिना सिन्धूनां कर्मत्वम्। दंपत्योर्युगपत्परस्पराधरपानमनन्यसाधारणमिति भावः॥</p>
<p><strong>ससच्चमादाय नदीमुखाम्भः संमीलयन्तो विवृताननखात्।</strong><br>
<strong>अमी शिरोभिस्तिमयः सरन्धैरूर्ध्वं वितन्वन्ति जलप्रवाहान्॥१०॥</strong></p>
<p>अमी तिमयो मत्स्यविशेषाः। तदुक्तम्–&lsquo;अस्ति मत्स्यस्तिमिर्नाम शतयोजनमायतः इति। विवृताननत्वाद्व्यात्तमुखत्वाद्धेतोः। आननविवृत्येत्यर्थः। ससत्त्वं मत्स्यादिप्राणिसहितं नदीमुखाम्भ आदाय संमीलयन्तश्चञ्चपुटानि संघट्टयन्तः सन्तः सरन्धैः शिरोभिर्जलप्रवाहानूर्ध्वं वितन्वन्ति। जलयन्त्रक्रीडासमाधिर्व्यज्यते।</p>
<p><strong>मातंगनकैः सहसोत्पतद्भिर्भिन्नान्द्विधा पश्य समुद्रफेनान्।</strong><br>
<strong>कपोलसंसर्पितया य एषां व्रजन्ति कर्णक्षणचामरत्वम्॥११॥</strong></p>
<p>सहसोत्पतद्भिर्मातंगनक्रैर्मातंगाकारैग्रहोर्द्वधा भिन्नान्समुद्रफेनान्पश्य। ये फैना एषां जलमातंगनकाणां कपोलेषु संसर्पितया संसर्पणेन हेतुना कर्णेषु क्षणं चामरत्वं व्रजन्ति॥</p>
<p><strong>वेलानिलाय प्रसृता भुजंगा महोर्मिविस्फूर्जथुनिर्विशेषाः।</strong><br>
<strong>सूर्यांशुसंपर्कसमृद्धरागैर्व्यज्यन्त एते मणिभिः फणस्थैः॥१२॥</strong></p>
<p>वेलानिलाय। वेलानिलं पातुमित्यर्थः। &lsquo;क्रियार्थोपपद–&lsquo;इत्यादिना चतुर्थी। प्रसृता निर्गता महोर्मीणां विस्फूर्जथुरुद्रेकः। &lsquo;द्वितोऽथुच्&rsquo; इत्यथुच्प्रत्ययः। तस्मान्निर्विशेषा दुर्ग्रहभेदा एते भुजंगाः सूर्योशुसंपर्केण समृद्धरागैः प्रवृद्धकान्तिभिः फणस्थैर्मणिभिर्व्यज्यन्त उन्नीयन्ते॥</p>
<p><strong>तवाधरस्पर्धिषु विदुमेषु पर्यस्तमेतत्सहसोर्मिवेगात्।</strong><br>
<strong>ऊर्ध्वाङ्करप्रोतमुखं कथंचित्क्लेशादपक्रामति शङ्खयूथम्॥१३॥</strong></p>
<p>तवाधरस्पर्धिषु। अधरसदृशेष्वित्यर्थः। विद्रुमेषु प्रवालेषु सहसोर्मिवेगात्पर्यस्तं प्रोत्क्षिप्तमूर्ध्वाङ्कुरैर्विद्रुमप्ररोहैः प्रोतमुखं स्यूतवदनमेतच्छङ्खानां यूथं वृन्दं कथंचित्क्लेशादपक्रामति। विलम्ब्यापसरतीत्यर्थः॥</p>
<p><strong>प्रवृत्तमात्रेण पयांसि पातुमावर्तवेगाद्भृमताघनेन।<br>
आभाति भूयिष्ठमयं समुद्रः प्रमथ्यमानो गिरिणेव भूयः॥१४॥</strong></p>
<p>** **पयांसि पातुं प्रवृत्त एव प्रवृत्तमात्रो न तु पीतवांस्तेनावर्तवेगात्। &lsquo;स्यादावर्तेऽम्भसां भ्रमः&rsquo; इत्यमरः। भ्रमता घनेनायं समुद्रो भूयः पुनरपि गिरिणा मन्दरेण प्रमथ्यमान इव भूयिष्ठमत्यन्तमाभाति॥</p>
<p><strong>दूरादयश्चक्रनिभस्य तन्वी तमालतालीवनराजिनीला।</strong><br>
<strong>आभाति वेला लवणाम्बुराशेर्धारानिवद्धेव कलङ्करेखा॥१५॥</strong></p>
<p>अयश्चक्रनिभस्य लवणाम्बुराशेर्दूरात्तन्व्यणुत्वेनावभासमाना तमालतालीवनराजिभिनींला वेला तीरभूमिर्धारानिबद्धा चक्राश्रिता कलङ्करेखा मालिन्यरेखेव। आभाति। &lsquo;मालिन्यरेखां तु कलङ्कमाहुः&rsquo; इति दण्डी॥</p>
<p><strong>वेलानिलः केतकरेणुभिस्ते संभावयत्याननमायताक्षि।</strong><br>
<strong>मामक्षमं मण्डनकालहानेर्वेत्तीव विम्बाधरवद्धतृष्णम्॥१६॥</strong></p>
<p>है आयताक्षि। &lsquo;वेला स्यात्तीरनीरयोः&rsquo; इति विश्वः। वेलानिलः केतकरेणुभिस्त आननं संभावयति। किमर्थमित्यपेक्षायामुत्प्रेक्ष्यते—बिम्बाधरे बद्धतृष्णं मां मण्डनेनाभरणक्रियया कालहानिर्विलम्बस्तस्या अक्षममसहमानम्। कर्मणि षष्ठी। कालहानिमसहमानं वेत्तीव वेत्ति किम्।नो चेत्कथं संभावयेदित्यर्थः॥</p>
<p><strong>एते वयं सैकतभिन्नशुक्तिपर्यस्तमुक्तापटलं पयोधेः।</strong><br>
<strong>प्राप्ता मुहूर्तेन विमानवेगात्कूलं फलावर्जितपूगमालम्॥१७॥</strong></p>
<p>एते वयं सैकतेषु भिन्नाभिः स्फुटिताभिः शुक्तिभिः पर्यस्तानि परितः क्षिप्तानि मुक्तानां पटलानि यस्मिंस्तत्तथोक्तं फलैरावर्जिता आनमिताः पूगमाला यस्मिंस्तत्पयोधैः कूलं विमानवेगान्मुहूर्तेन प्राप्ताः॥</p>
<p><strong>कुरुष्व तावत्करभोरु पश्चान्मार्गे मृगप्रेक्षिणि दृष्टिपातम्।</strong><br>
<strong>एषा विदूरीभवतः समुद्रात्सकानना निष्पततीव भूमिः॥१८॥</strong></p>
<p>&lsquo;मणिबन्धादाकनिष्ठं करस्य करभो बहिः&rsquo; इत्यमरः। करभ इवोरू यस्याः सा करभोरूः। ‘ऊरूत्तरपदादौपम्ये&rsquo; इत्यङ्। तस्याः संबुद्धिर्हे करभोरु। मृगवत्प्रेक्षत इति विग्रहः। है मृगप्रेक्षिणि, तावत्पश्चान्मार्गे लङ्घिताध्वनि दृष्टिपातं कुरुष्व। एषा सकानना भूमिर्विदूरीभवतः समुद्रान्निष्पतति निष्क्रामतीव। विदूरशब्दाद्विशेष्यनिघ्नाच्च्विः॥</p>
<p><strong>क्वचित्पथा संचरते सुराणां कचिद्वनानां पततां क्वचिच्च।</strong><br>
<strong>यथाविधो मे मनसोऽभिलाषः प्रवर्तते पश्य तथा विमानम्॥१९॥</strong></p>
<p>हे देवि, विमानं पुष्पकं मे मनसोऽभिलाषो यथाविधस्तथा प्रवर्तते पश्य। क्वचित्सुराणां पथा संचरते। क्वचिद्धनानां क्वचित्पततां पक्षिणां च पथा संचरते। &lsquo;समस्तृतीयायुक्तात्&rsquo; इति संपूर्वाच्चरतेरात्मनेपदम्॥</p>
<p><strong>असौ महेन्द्रद्विपदानगन्धिस्त्रिमार्गगावीचिविमर्दशीतः।</strong><br>
<strong>आकाशवायुर्दिनयौवनोत्थानाचामति स्वेदलवान्मुखे ते॥२०॥</strong></p>
<p>महेन्द्रद्विपदानगन्धिरैरावतमदगन्धिः। त्रिभिर्मागर्गच्छतीति त्रिमार्गगा गङ्गा। &lsquo;तद्धितार्थ–&lsquo;इत्यादिनोत्तरपदसमासः। तस्या वीचीनां विमर्देन संपर्केण शीतोऽसावाकाशवायुर्दिनयौवनोत्थान्मध्याह्नसंभवांस्ते मुखे स्वेदलवानाचामति हरति। अनेन सुरपथसंचारो दर्शितः॥</p>
<p><strong>करेण वातायनलम्बितेनस्पृष्टस्त्वया चण्डि कुतूहलिन्या।</strong><br>
<strong>आमुञ्चतीवाभरणं द्वितयमुद्भिन्नविद्युद्वलयो घनस्ते॥२१॥</strong></p>
<p>हे चण्डि कोपने। &lsquo;चण्डस्त्वत्यन्तकोपनः&rsquo; इत्यमरः। कुतूहलिन्या विनोदार्थिन्या त्वया कर्त्र्यावातायने गवाक्षे लम्बितेनावस्रंसितेन करेण स्पृष्ट उद्भिन्नविद्युद्वलयो घनस्ते द्वितीयमाभरणं वलयमामुञ्चतीवार्पयतीव। चण्डीत्यनेन कोपनशीलत्वाद्भीतः क्षिप्रं त्वां मुञ्चतिमेघ इति व्यज्यते॥</p>
<p><strong>अमी जनस्थानमपोढविघ्नं मत्वा समारब्धनवोटजानि।</strong><br>
<strong>अध्यासते चीरभृतो यथास्वंचिरोज्झितान्याश्रममण्डलानि॥२२॥</strong></p>
<p>अमी चीरभृतस्तापसा जनस्थानमपोढविघ्नमपास्तविघ्नं मत्वा ज्ञात्वा समारब्धा नवा उटजाः पर्णशाला येषु तानि। &lsquo;पर्णशालोटजोऽस्त्रियाम्&rsquo; इत्यमरः। चिरोज्झितानि। राक्षसभयादित्यर्थः। आश्रममण्डलान्याश्रमविभागान्यथास्वं स्वं स्वमनतिक्रम्याध्यासतेऽधितिष्ठन्ति॥</p>
<p><strong>सैषा स्थली यत्र विचिन्वता त्वां भ्रष्टं मया नूपुरमेकमुर्व्याम्।</strong><br>
<strong>अदृश्यत त्वच्चरणारविन्दविश्लेषदुःखादिव बद्धमौनम्॥२३॥</strong></p>
<p>सा पूर्वानुभूता स्थल्यैषा। दृश्यत इत्यर्थः। यत्र स्थल्यां त्वां विचिन्वतान्विष्यता मया। त्वच्चरणारविन्देन यो विश्लेषो वियोगस्तेन यद्दुःखं तस्मादिव बद्धमौनं निःशब्दम्। उर्व्या भ्रष्टमेकं नूपुरं मञ्जीरः। ‘मञ्जीरो नूपुरोऽस्त्रियाम्&rsquo; इत्यमरः। अदृश्यत दृष्टम्। हेतूत्प्रेक्षा॥</p>
<p><strong>त्वं रक्षसा भीरु यतोऽपनीता तं मार्गमेताः कृपया लता मे।</strong><br>
<strong>अदर्शयन्वक्तुमशक्नुवत्यः शाखाभिरावर्जितपल्लवाभिः॥२४॥</strong></p>
<p>हे भीरु भयशीले। &lsquo;ऊङुतः&rsquo; इत्यूङ्। ततो नदीत्वात्संबुद्धौ ह्रस्वः। त्वं रक्षसा रावणेन यतो येन मार्गेण। सार्वविभक्तिकस्तसिः। अपनीतापहृता तं मार्गं वागिन्द्रियाभावाद्वक्तु-मशक्नुवत्य एता लता वीरुध आवर्जिता नमिताः पल्लवाः पाणिस्थानीया याभिस्ताभिः शाखाभिः स्वावयवभूताभिः कृपया मेऽदर्शयन्। हस्तचेष्टयासूचयन्नित्यर्थः। &lsquo;शाखा वृक्षान्तरे भुजे&rsquo; इति विश्वः। लतादीनामपि ज्ञानमस्त्येव। तदुक्तं मनुना—&lsquo;अन्तःसंज्ञा भवन्त्येते सुखदुःखसमन्विताः&rsquo; इति॥</p>
<p><strong>मृग्यश्च दर्भाङ्कुरनिर्व्यपेक्षास्तवागतिज्ञं समवोधयन्माम्।</strong><br>
<strong>व्यापारयन्त्यो दिशि दक्षिणस्यामुत्पक्ष्मराजीनि विलोचयानि॥२५॥</strong></p>
<p>दर्भाङ्करेषु भक्ष्येषु निर्व्यपेक्षा निःस्पृहा मृग्यो मृगाङ्गनाश्चोत्पक्ष्मराजीनि विलोचनानि दक्षिणस्यां दिशि व्यापारयन्त्यः प्रवर्तयन्त्यः सत्यस्तवागतिज्ञं गत्यनभिज्ञं मां समबोधयन्। दृष्टिचेष्टया त्वद्गतिमबोधयन्नित्यर्थः॥</p>
<p><strong>एतद्गिरेर्माल्यवतः पुरस्तादाविर्भवत्यम्बरलेखि शृङ्गम्।</strong><br>
<strong>नवं पयो यत्र घनैर्मया च त्वद्विप्रयोगाश्रु समं विसृष्टम्॥२६॥</strong></p>
<p>माल्यवतो नाम गिरेरम्बरलेख्यभ्रंकर्षं शृङ्गमेतत्पुरस्तादग्र आविर्भवति। यत्र शृङ्गेघनैर्मेघैर्नवं पयो मया त्वद्विप्रयोगेन यदश्रु तच्च समं युगपद्विसृष्टम्। मेघदर्शनाद्वर्षतुल्यमश्रुविमुक्तमिति भावः॥</p>
<p><strong>गन्धश्च धाराहतपल्वलानां कादम्वमर्धोद्रतकेसरं च।</strong><br>
<strong>स्निग्धाश्व केकाः शिखिनां वभूवुर्यस्मिन्नसह्यानि विना त्वया मे॥ २७॥</strong></p>
<p>यस्मिञ्छृङ्गे धाराभिर्वर्षधाराभिराहतानां पल्वलानां गन्धथ। अर्धोद्गतकेसरं कादम्बं नीपकुसुमं च। स्निग्धा मधुराः शिखिनां बर्हिणाम्। &lsquo;शिखिनौ वह्निवर्हिणौ&rsquo; इत्यमरः। केकाश्च। त्वया विना मेऽसह्यानि बभूवुः। &lsquo;नपुंसकमनपुंसकेन—&lsquo;इति नपुंसकैकशेषः॥</p>
<p><strong>पूर्वानुभूतं स्मरता च यत्र कम्पोत्तरं भीरु तवोपगूढम्।</strong><br>
<strong>गुहाविसारीण्यतिवाहितानि मया कथंचिद्ध्र्नगर्जितानि॥२८॥</strong></p>
<p>किंच है भीरु, यत्र शृङ्गे पूर्वानुभूतं कम्पोत्तरं कम्पप्रधानं तवोपगूढमुपगूहनं स्मरता मया गुहाविसारीणि घनगर्जितानि कथंचिदतिवाहितानि। स्मारकत्वेनोद्दीपकत्वात्क्लेशेन गमितानीत्यर्थः॥</p>
<p><strong>आसारसिक्तक्षितिवाष्पयोगान्मामक्षिणोद्यत्र विभिन्नकोशैः।</strong><br>
<strong>विडम्ब्यमाना नवकन्दलैस्ते विवाहधूमारुणलोचनश्रीः॥२९॥</strong></p>
<p>यत्र शृङ्गे विभिन्नकोशैर्विकसितकुङ्मलैर्नवकन्दलैः कन्दलीपुष्पैररुणवर्णैरासारेण धारासंपातेन। ‘धारासंपात आसारः&rsquo; इत्यमरः। सिक्तायाः क्षितेर्बाष्पस्य धूमवर्णस्य योगाद्धेतोविंडम्ब्यमानानुक्रियमाणा ते विवाहधूमेनारुणा लोचनश्रीः। सादृश्यात्स्मर्यमाणेति शेषः। मामक्षिणोदपीडयत्॥</p>
<p><strong>उपान्तवानीवनोपगूढान्यालक्ष्यपारिप्लवसारसानि।</strong><br>
<strong>दूरावतीर्णा पिबतीव खेदादमूनी पम्पासलिलानि दृष्टिः॥३०॥</strong></p>
<p>उपान्तवानीरवनोपगूढानि पार्श्ववञ्जुलवनच्छन्नान्यालक्ष्या ईषदृश्याः पारिप्लवाश्चञ्चलाः सारसा येषु तान्यमूनि पम्पासलिलानि पम्पासरोजलानि दूरादवतीर्णा मे दृष्टिरतएव खेदात्पिबतीव। न विहातुमुत्सहत इत्यर्थः॥</p>
<p><strong>अत्रावियुक्तानि रथाङ्गनाम्नामन्योन्यदत्तोत्पलकेसराणि।</strong><br>
<strong>द्वन्द्वानि दूरान्तरवर्तिना ते मया प्रिये सस्पृहमीक्षितानि॥३१॥</strong></p>
<p>अत्र पम्पासरस्यन्योन्यस्मै दत्तोत्पलकेसराण्यवियुक्तानि रथाङ्गनाम्नां द्वन्द्वानि चक्रवाक्मिथुनानि ते तव दूरान्तरवर्तिना दूरदेशवर्तिना मया हे प्रिये, संस्पृहं साभिलाषमीक्षितानि। तदानीं त्वामस्मार्षमित्यर्थः॥</p>
<p><strong>इमां तटाशोकलतां च तन्वीं स्तनाभिरामस्तवकाभिनम्राम्।</strong><br>
<strong>त्वत्प्राप्तिबुद्धया परिरब्धुकामः सौमित्रिणा साश्रुरहं निषिद्धः॥ ३२</strong></p>
<p>किंच स्तनवदभिरामाभ्यां स्तबकाभ्यामभिनम्रां तन्वीमिमां तटाशोकस्य लतां शाखामतस्त्वत्प्राप्तिबुद्ध्या त्वमेव प्राप्तेति भ्रान्त्या परिरब्धुमालिङ्गितुं कामो यस्य सोऽहं सौमित्रिणा लक्ष्मणेन साश्रुर्निषिद्धः। नेयं सीतेति निवारितः। परिरब्धुकाम इत्यत्र &lsquo;तुं काममनसोरपि&rsquo; इति वचनान्मकारलोपः॥</p>
<p><strong>अमूर्विमानान्तरलम्बिनीनां श्रुत्वास्वनं काञ्चनकिङ्किणीनाम्।</strong><br>
<strong>प्रत्युद्व्रजन्तीव खमुत्पतन्त्यो गोदावरीसारसपङ्कयस्त्वाम्॥३३॥</strong></p>
<p>विमानस्यान्तरेष्ववकाशेषु लम्बन्ते यास्तासां काञ्चनकिङ्किणीनां स्वनं श्रुत्वा स्वयूथशब्दभ्रमात्खमाकाशमुत्पतन्त्योऽमूर्गोदावरीसारसपङ्कयस्त्वां प्रत्युह्व्रजन्तीव॥</p>
<p><strong>एषा त्वया पेशलमध्ययापि घटाम्बुसंवर्धितबालचूता।</strong><br>
<strong>आनन्दयत्युन्मुखकृष्णसारा दृष्टा चिरात्पञ्चवटी मनो मे॥३४॥</strong></p>
<p>पेशलमध्ययापि। भाराक्षमयापीत्यर्थः। त्वया घटाम्बुभिः संवर्धिता बालचूता यस्याः सा। उन्मुखा अस्मदभिमुखास्त्वत्संवर्धिता एव कृष्णसारा यस्याः सा चिराद्दृष्टैषा पञ्चवटी मे मन आनन्दयत्याह्लादयति। पञ्चवटीशब्दः पूर्वमेव व्याख्यातः॥</p>
<p><strong>अत्रानुगोदं मृगयानिवृत्तस्तरंगवातेन विनीतखेदः।</strong><br>
<strong>रहस्त्वदुत्सङ्गनिषण्णमूर्धा स्मरामि वानीरगृहेषु सुप्तः॥३५॥</strong></p>
<p>अत्र पञ्चवट्याम्। गोदा गोदावरी। तस्याः समीपेऽनुगोदम्। &lsquo;अनुर्यत्समया&rsquo; इत्य-व्ययीभावः। मृगयाया निवृत्तस्तरंगवातेन विनीतखेदो रहो रहसि। अत्यन्तसंयोगे द्वितीया। त्वदुत्सङ्गनिषण्णमूर्धा सन्नहं वानीरगृहेषु सुप्तः स्मरामि। वाक्यार्थः कर्म। सुप्त इति यत्तस्मरामीत्यर्थः॥</p>
<p><strong>भ्रूभेदमात्रेण पदान्मघोनः प्रभ्रंशयां यो नहुषं चकार।</strong><br>
<strong>तस्याविलाम्भःपरिशुद्धिहेतोर्भौमो मुनेः स्थानपरिग्रहोऽयम्॥३६॥</strong></p>
<p>यो मुनिर्भूभेदमात्रेण भ्रूभङ्गमात्रेणैव नहुषं राजानं मघोनः पदादिन्द्रत्वात्प्रभ्रंशयांचका र प्रभ्रंशयति स्म। आविलाम्भः परिशुद्धिहेतोः कलुषजलप्रसाद हेतोस्तस्य मुनेरगस्त्यस्य। अगस्त्योदये शरदि जलं प्रसीदतीत्युक्तं प्राक्। भूमौ भवो भौमः स्थानपरिग्रह आश्रमोऽयम्। दृश्यत इति शेषः। भौम इत्यनेन दिव्योऽप्यस्तीत्युक्तम्। परिगृह्यत इति परिग्रहः।स्थानमेव परिग्रह इति विग्रहः॥</p>
<p><strong>त्रेताग्निधूमाग्रमनिन्द्यकीर्तेस्तस्येदमाक्रान्तविमानमार्गम्।</strong><br>
<strong>घ्नात्वाहविर्गन्धि रजोविमुक्तः समश्रुते मे लघिमानमात्मा॥३७॥</strong></p>
<p>अनिन्द्यकीर्तेस्तस्यागस्त्यस्याक्रान्तविमानमार्गम्। हविर्गन्धोऽस्यास्तीति हविर्गन्धि त्रेताग्निरग्नित्रयम्। &lsquo;अग्नित्रयमिदं त्रेता&rsquo; इत्यमरः। पृषोदरादित्वादेत्वम्। त्रेताग्नेर्धूमाग्नमिदं घ्रात्वाघ्रायरजसो गुणाद्विमुक्तो मे ममात्मान्तःकरणं लघिमानं लघुत्वगुणं समश्नुते प्राप्नोति॥</p>
<p><strong>एतन्मुनेर्मानिनि शातकर्णेः पञ्चाप्सरो नाम विहारवारि।</strong><br>
<strong>आभाति पर्यन्तवनं विदूरान्मेघान्तरालक्ष्यमिवेन्दुबिम्बम्॥३८॥</strong></p>
<p>हे मानिनि, शातकर्णेर्मुनेः संबन्धि पञ्चाप्सरो नाम पञ्चाप्सरइति प्रसिद्धम्। पञ्चाप्सरसो यस्मिन्निति विग्रहः। पर्यन्तेषु वनानि यस्य तत्पर्यन्तवनमेतद्विहारवारि क्रीडासरो विदुरात्। मेघानामन्तरे मध्य आलक्ष्यमीषदृश्यम्। &lsquo;आ ईषदर्थेऽभिव्याप्तौ&rsquo; इत्यमरः। इन्दुबिम्बमिव। आभाति॥</p>
<p><strong>पुरा स दर्भाङ्कुरमात्रवृत्तिश्चरन्मृगैः सार्धमृषिर्मघोना।</strong><br>
<strong>समाधिभीतेन किलोपनीतः पञ्चाप्सरोयौवनकूटबन्धम्॥३९॥</strong></p>
<p>पुरा पूर्वस्मिन्काले दर्भाङ्कुरमात्रवृत्तिस्तन्मात्राहारो मृगैः सार्धं सह चरन्स ऋषिः समाधे-स्तपसो भीतेन मघोनेन्द्रेण पञ्चानामप्सरसां यौवनम्। &lsquo;तद्धितार्थ–&rsquo; इत्यादिनोत्तरपदसमासः। तदेव कूटबन्धं कपटयन्त्रमुपनीतः। &lsquo;उन्माथः कूटयन्तं स्यात्&rsquo; इत्यमरः। किलेत्यैतिह्ये। मृगसाहचर्यान्मृगवदेव बद्ध इति भावः॥</p>
<p><strong>तस्यायमन्तर्हितसौधभाजः प्रसक्तसंगीतमृदङ्गघोषः।</strong><br>
<strong>वियद्गतः पुष्पकचन्द्रशालाः क्षणं प्रतिश्रुन्मुखराः करोति॥४०॥</strong></p>
<p>अन्तर्हितसौधभाजो जलान्तर्गतप्रासादगतस्य तस्य शातकर्णेरयं प्रसक्तः संततः संगीतमृदङ्गघोषो वियद्गतः सन्पुष्पकस्य चन्द्रशालाःशिरोगृहाणि। &lsquo;चन्द्रशाला शिरोगृहम्&rsquo; इति हलायुधः। क्षणं प्रतिश्रुद्धिः प्रतिध्वानैर्मुखरा ध्वनन्तीः करोति। &lsquo;स्त्री प्रतिश्रुत्प्रतिध्वाने&rsquo; इत्यमरः॥</p>
<p><strong>हविर्भुजामेधवतां चतुर्णां मध्ये ललाटंतपसप्तसप्तिः।</strong><br>
<strong>असौ तपस्यत्यपरस्तपस्वीनाम्ना सुतीक्ष्णश्चरितेन दान्तः॥४१॥</strong></p>
<p>नाम्ना सुतीक्ष्णः सुतीक्ष्णनामा चरितेन दान्तः सौम्योऽसावपरस्तपस्वी। एधवतामिन्धवताम्। &lsquo;काष्ठं दार्विन्धनं त्वेधः&rsquo; इत्यमरः। चतुर्णां हविर्भुजामग्नीनां मध्ये। ललाटं तपतीति ललाटंतपः सूर्यः। &lsquo;असूर्यललाटयोर्हशितपो&rsquo; इति खरप्रत्ययः। &lsquo;अरुर्द्विषत् –&lsquo;इत्यादिना मुमागमः। ललाटंतपः सप्तसप्तिः सप्ताश्वः सूर्यो यस्य स तथोक्तः सन्। तपस्यति तपश्चरति। &lsquo;कर्मणो रोमन्थतपोभ्यां वर्तिचरोः&rsquo; इति क्यङ्। &lsquo;तपसः परस्मैपदं च&rsquo; इति वक्तव्यम्॥</p>
<p><strong>अमुं सहासप्रहितेक्षणानि व्याजार्धसंदर्शितमेखलानि।</strong><br>
<strong>नालं विकर्तुं जनितेन्द्रशङ्कं सुराङ्गनाविभ्रमचेष्टितानि॥४२॥</strong></p>
<p>जनितेन्द्रशङ्कम्। तपसेति शेषः। अमुं सुतीक्ष्णं सहासं प्रहितानीक्षणानि दृष्टयो येषु तानि। व्याजेन केनचिन्मिषेण। &lsquo;पुंस्यर्धोऽर्ध समेंऽशके&rsquo; इति विश्वः। अर्धमीषत्संदर्शिता मेखला येषु तानि सुराङ्गनानामिन्द्रप्रेषितानां विभ्रमा विलासा एव चेष्टितानि विकर्तुं स्खलयितुमलं समर्थानि न। बभूवुरिति शेषः॥</p>
<p><strong>एषोऽक्षमालावलयं मृगाणां कण्डूयितारं कुशसूचिलावम्।</strong><br>
<strong>सभाजने मे भुजमूर्ध्वबाहुः सव्येतरं प्राध्वमितः प्रयुङ्क्ते॥४३॥</strong></p>
<p>ऊर्ध्वबाहुरेष सुतीक्ष्णोऽक्षमालैव वलयं यस्य तं मृगाणां कण्डूयितारम्। कुशा एव सूचयस्ता लुनातीति कुशसूचिलावस्तम्। &lsquo;कर्मण्यण्&rsquo; इत्यण्। एभिर्विशेषणैर्जयशीलत्वं भूतदया कर्मक्षमत्वं च द्योत्यते। सव्यादितरं दक्षिणं भुजं मे मम सभाजने संमाननिमित्ते। &lsquo;निमित्तात्कर्मयोगे&rsquo; इति सप्तमी। इतः प्राध्वं प्रकृतानुकूलवन्धं प्रयुङ्क्ते। &lsquo;आनुकूल्यार्थकं प्राध्वम्&rsquo; इत्यमरः। अव्ययं चैतत्॥</p>
<p><strong>वाचंयमत्वात्प्रणतिं ममैष कम्पेन किंचित्प्रतिगृह्य मूर्ध्नः।</strong><br>
<strong>दृष्टिं विमानव्यवधानमुक्तां पुनः सहस्राचिषि संनिधत्ते॥४४॥</strong></p>
<p>एष सुतीक्ष्णः। वाचं यच्छतीति वाचंयमो मौनव्रती। &lsquo;वाचि यमो व्रते&rsquo; इति खच्प्रत्ययः। &lsquo;वाचंयमपुरंदरौ च&rsquo; इति मुम्। तस्य भावस्तत्त्वान्मम प्रणतिं किंचिन्मूर्ध्नः कम्पेन प्रतिगृह्य विमानेन व्यवधानं तिरोधानं तस्मान्मुक्ताम्। &lsquo;अपेतापोहमुक्तपतित-&rsquo; इत्यादिना पञ्चमीसमासः। दृष्टि पुनः सहस्राचिषि सूर्ये संनिधत्ते। सम्यग्धत्त इत्यर्थः। अन्यथाकर्मकत्वप्रसङ्गात्॥</p>
<p><strong>अदः शरण्यं शरभङ्गनाम्नस्तपोवनं पावनमाहिताग्नेः।</strong><br>
<strong>चिराय संतर्प्य समिद्भिरमिं यो मन्त्रपूतां तनुमप्यहौषीत्॥४५॥</strong></p>
<p>शरणे रक्षणे साधु शरण्यम्। पावयतीति पावनम्। अदो दृश्यमानं तपोवनमाहिताग्नेः शरभङ्गनाम्रो मुनेः संवन्धि। यः शरभङ्गश्चिराय चिरमग्निं समिद्भिः संतर्प्य तर्पयित्वा ततौ मन्त्रैः पूतां शुद्धां तनुमप्यहौषीदुतवान्। जुहोते लुङ्॥</p>
<p><strong>छायाविनीताध्वपरिश्रमेषु भूयिष्ठसंभाव्यफलेष्वमीषु।</strong><br>
<strong>तस्यातिथीनामधुना सपर्या स्थिता सुपुत्रेष्विव पादपेषु॥४६॥</strong></p>
<p>अधुनास्मिन्काले तस्य शरभङ्गस्य संबन्धिन्यतिथीनां सपर्यातिथिपूजा। &lsquo;पूजा नमस्यापचितिः सपर्यार्चार्हणाः समाः&rsquo; इत्यमरः। छायाभिर्विनीतोऽपनीतोऽध्वपरिश्रमोस्तेषु भूयिष्ठानि बहुतमानि संभाव्यानि श्लाध्यानि फलानि येषां तेष्वमीषु पादपेष्वाश्रमवृक्षेषु सुपुत्रेष्विव स्थिता। तत्पुत्रैरिव पादपैरनुष्ठीयत इत्यर्थः॥</p>
<p><strong>धाराखनोद्गारिदरीमुखोऽसौ शृङ्गाग्रलग्नाम्बुदवप्रपङ्कः।</strong><br>
<strong>बध्नाति मे बन्धुरगात्रि चक्षुर्दृप्तः ककुद्मानिव चित्रकूटः॥४७॥</strong></p>
<p>धारा निर्झरधाराः। यद्वा धारया सातत्येन स्वनोद्गारिदर्येव मुखं यस्य सः। शृङ्गं शिखरं विषाणं च। तस्याग्रे लग्नोऽम्बुद एव वप्रपङ्को वप्रक्रीडासक्तपङ्को यस्य सः। असौ चित्रकूटो हे बन्धुरगात्रि उन्नतानताङ्गि। &lsquo;बन्धुरं तून्नतानतम्&rsquo; इत्यमरः। दृप्तः ककुद्मान्वृषभ इव। मे चक्षुर्बध्नात्यनन्यासक्तं करोति॥</p>
<p><strong>एषा प्रसन्नस्तिमितप्रवाहा सरिद्विदूरान्तरभावतन्वी।</strong><br>
<strong>मन्दाकिनी भाति नगोपकण्ठे मुक्तावली कण्ठगतेव भूमेः॥४८॥</strong></p>
<p>प्रसन्नो निर्मलः स्तिमितो निःस्पन्दः प्रवाहो यस्याः सा विदूरस्यान्तरस्य मध्यवर्त्यवकाशस्य भावात्तन्वी दूरदेशवर्तित्वात्तनुत्वेनावभासमाना मन्दाकिनी नाम काचिच्चित्रकूटनिकटगैषा सरिन्नगोपकण्ठे। भूमेः कण्ठगता मुक्तावलीव भाति। अत्र नगस्य शिरस्त्वं तदुपकण्ठस्य कण्ठत्वं च गम्यते॥</p>
<p><strong>अयं सुजातोऽनुगिरं तमालः प्रवालमादाय सुगन्धि यस्य।</strong><br>
<strong>यवाङ्कुरापाण्डुकपोलशोभी मयावतंसः परिकल्पितस्ते॥४९॥</strong></p>
<p>गिरेःसमीपेऽनुगिरम्। &lsquo;गिरेश्व सेनकस्य&rsquo; इति समासान्तष्टच्प्रत्ययः। सुजातः स तमालोऽयं दृश्यते। यस्य तमालस्य। शोभनो गन्धो यस्य तत्सुगन्धि। &lsquo;गन्धस्य–&lsquo;इत्यादिनेकारः समासान्तः। प्रवालं पल्लवमादाय मया ते यवाङ्कुरवदापाण्डौ कपोले शोभी शोभते यः सोऽवतंसः परिकल्पितः ॥</p>
<p><strong>अनिग्रहत्रासविनीतसत्त्वमपुष्पलिङ्गात्फलवन्धिवृक्षम्।</strong><br>
<strong>वनं तपःसाधनमेतदत्रेराविष्कृतोदग्रतरप्रभावम्॥५०॥</strong></p>
<p>अनिग्रहत्रासा दण्डभयरहिता अपि विनीताः सत्त्वा जन्तवो यस्मिंस्तत्। अपुष्पलि-</p>
<p>ङ्गात्पुष्परूपनिमित्तं विनैव फलबन्धिनः फलग्राहिणो वृक्षा यस्मितत्। अतएवाविष्कृतो-दयतरप्रभावमत्रेर्मुनेस्तपसः साधनं वनमेतत्॥</p>
<p><strong>अत्राभिषेकाय तपोधनानां सप्तर्षिहस्तोद्धृतहेमपद्माम्।</strong><br>
<strong>प्रवर्तयामास किलानुसूया त्रिस्रोतसं त्र्यम्बकमौलिमालाम्॥५१॥</strong></p>
<p>अत्र वनेऽनुसूयात्रिपत्नी। सप्तं च त ऋषयश्च सप्तर्षयः। &lsquo;दिक्संख्ये संज्ञायाम्&rsquo; इति तत्पुरुषसमासः। तेषां हस्तैरुद्धृतानि हेमपद्मानि यस्यास्तां त्र्यम्बकमौलिमालां हरशिरःस्रजं त्रिस्रोतसं भागीरथीं तपोधनानामृषीणामभिषेकाय स्नानाय प्रवर्तयामास प्रवाहयामास। किलेत्यैतिये ॥</p>
<p><strong>वीरासनैर्ध्यानजुषामृषीणाममी समध्यासितवेदिमध्याः।</strong><br>
<strong>निवातनिष्कम्पतया विभान्ति योगाधिरूढा इव शाखिनोऽपि॥ ५२॥</strong></p>
<p>वीरासनैर्जयसाधनैः। ध्यानं जुषन्ते सेवन्त इति ध्यानजुषः। तेषां तैरुपविश्य ध्यायतामृषीणां संबन्धिनः समध्यासितवेदिमध्याः। इदं वीरासनस्थानीयम्। अमी शाखिनोऽपिनिवाते निष्कम्पतया योगाधिरूढा इव ध्यानभाज इव विभान्ति। ध्यायन्तोऽपि निश्चलाङ्गा भवन्ति। वीरासने वशिष्ठः—&lsquo;एकपादमथैकस्मिन्विन्यस्योरुणि संस्थितम्। इतरस्मि-स्तथा चान्यं वीरासनमुदाहृतम्॥&rsquo; इति॥</p>
<p><strong>त्वया पुरस्तादुपयाचितो यः सोऽयं वटः श्याम इति प्रतीतः।</strong><br>
<strong>राशिर्मणीनामिव गारुडानां सपद्मरागः फलितो विभाति॥५३॥</strong></p>
<p>त्वया पुरस्तात्पूर्वंय उपयाचितः प्रार्थितः। तथा च रामायणे—&lsquo;न्यग्रोधं तमुपस्थाय वैदेही वाक्यमब्रवीत्। नमस्तेऽस्तु महावृक्ष पालयेन्मे व्रतं पतिः॥&rsquo; इति। श्याम इति प्रतीतः स वटोऽयं फलितः सन्। सपद्मरागो गारुडानां मणीनां मरकतानां राशिरिव। विभाति॥</p>
<p>&lsquo;क्वचित्—&lsquo;इत्यादिभिश्चतुर्भिः श्लोकैः प्रयागे गङ्गायमुनासंगमं वर्णयति—</p>
<p><strong>क्वचित्प्रभालेपिभिरिन्द्रनीलैर्मुक्तामयी यष्टिरिवानुविद्धा।</strong><br>
<strong>अन्यत्र माला सितपङ्कजानामिन्दीवरैरुत्खचितान्तरेव॥५४॥</strong></p>
<p><strong>क्वचित्खगानां प्रियमानसानां कादम्बसंसर्गवतीव पङ्किः।</strong><br>
<strong>अन्यत्र कालागुरुदत्तपत्रा भक्तिर्भुवश्चन्दनकल्पितेव॥५५॥</strong></p>
<p><strong>क्वचित्प्रभा चान्द्रमसी तमोभिश्छायाविलींनैः शवलीकृतेव।</strong><br>
<strong>अन्यत्र शुभ्रा शरदभ्रलेखा रन्ध्रेष्विवालक्ष्यनभः प्रदेशा॥५६॥</strong></p>
<p><strong>क्वचिच्च कृष्णोरगभूषणेव भस्माङ्गरागा तनुरीश्वरस्य।</strong><br>
<strong>पश्यानवद्याङ्गि विभाति गङ्गा भिन्नप्रवाहा यमुनातरंगैः॥५७॥</strong></p>
<p>हे अनवद्याङ्गि, यमुनातरङ्गैर्भिन्नप्रवाहा व्यामिश्रौघा गङ्गा जाह्नवी विभाति। त्वं पश्य। केव। क्वचित्प्रदेशे प्रभया लिम्पन्ति संनिहितमिति प्रभालेपिभिरिन्द्रनीलैरनुविद्धा। सह गुम्फिता मुक्तामयी यष्टिरिव हारावलिरिव। विभाति। अन्यत्र प्रदेश इन्दीवरैर्नीलोत्प-</p>
<p>लैरुत्खचितान्तरा। सह ग्रथिता सितपङ्कजानां पुण्डरीकाणां मालेव। विभातीति सर्वत्र संबन्धः। क्वचित्कादम्बसंसर्गवती नीलहंससंसृष्टा प्रियं मानसं नाम सरो येषां तेषां खगानां राजहंसानां पतिरिव। &lsquo;राजहंसास्तु ते चञ्चुचरणैर्लोहितैः सिताः&rsquo; इत्यमरः। अन्यत्र कालागु-रुणा दत्तपत्त्रारचितमकरिकापत्त्रा भुवश्चन्दनकल्पिता भक्तिरिव। क्वचिच्छायासु विलीनैः स्थितैस्तमोभिः शबलीकृता कर्बुरीकृता चान्द्रमसी प्रभा चन्द्रिकेव। अन्यत्र रन्ध्रेष्वालक्ष्यनभः प्रदेशा शुभ्रा शरदभ्रलेखा शरन्मेघपङ्किरिव। क्वचित्कृष्णोरगभूषणा भस्मा-ङ्गरागेश्वरस्य तनुरिव। विभाति। शेषो व्याख्यातः। कलापकम्॥</p>
<p><strong>समुद्रपत्न्योर्जलसंनिपाते पूतात्मनामत्र किलाभिषेकात्।</strong><br>
<strong>तत्त्वावबोधेन विनापि भूयस्तनुत्यजां नास्ति शरीरबन्धः॥५८॥</strong></p>
<p>अत्र समुद्रपत्न्योर्गङ्गायमुनयोर्जलसंनिपाते संगमेऽभिषेकात्नानात्पूतात्मनां तनुत्यजां शुद्धात्मनां पुंसां तत्त्वावबोधेन तत्त्वज्ञानेन विनापि प्रारब्धशरीरत्यागानन्तरं भूयः पुनः शरीरबन्धः शरीरयोगो नास्ति किल। अन्यत्र ज्ञानादेव मुक्तिः। अत्र तु स्नानादेव मुक्तिरित्यर्थः॥</p>
<p><strong>पुरं निषादाधिपतेरिदं तद्यस्मिन्मया मौलिमणिं विहाय।</strong><br>
<strong>जटासु वद्धास्वरूदत्सुमन्त्रः कैकेयि कामाः फलितास्तवेति॥५९॥</strong></p>
<p>निषादाधिपतेर्गुहस्य तत्पुरमिदम्। यस्मिन्पुरे मया मौलिमणिविहाय जटासु बद्धासु रचितासु सतीषु सुमन्त्रः &lsquo;हे कैकेयि, तव कामा मनोरथाः फलिताः सफला जाताः&rsquo; इत्यरुदत्। &lsquo;रुदिरश्रुविमोचने&rsquo; इति धातोर्लुङ्॥</p>
<p><strong>पयोधरैः पुण्यजनाङ्गनानां निर्विष्टहेमाम्बुजरेणु यस्याः।</strong><br>
<strong>ब्राह्मं सरः कारणमाप्तवाचो बुद्धेरिवाव्यक्तमुदाहरन्ति॥६०॥</strong></p>
<p>पुण्यजनाङ्गनानां यक्षस्त्रीणां पयोधरैः स्तनैर्निर्विष्ट उपभुक्तो हेमाम्बुजरेणुर्यस्य तत्। तत्र ताः क्रीडन्तीति व्यज्यते। ब्रह्मण इदं ब्राह्मम्। &lsquo;नस्तद्धिते&rsquo; इति टिलोपः। ब्राह्मं सरो मानसाख्यं यस्याः सरय्वाः। बुद्धेर्महत्तत्त्वस्याव्यक्तं प्रधानमिव कारणम्। आप्तस्य वाच आप्तवाची वेदाः। यद्वा बहुव्रीहिणा मुनयः। उदाहरन्ति प्रचक्षते॥</p>
<p><strong>जलानि या तीरनिखातयूपा वहत्ययोध्यामनु राजधानीम्।</strong><br>
<strong>तुरंगमेधावभृथावतीर्णैरिक्ष्वाकुभिः पुण्यतरीकृतानि॥६१॥</strong></p>
<p>यूपः संस्कृतः पशुबन्धनार्दो दारुविशेषः। तीरनिखातयूपा या सरयूस्तुरंगमेधा अश्वमेधास्तेष्ववभृथार्थमेवावतीर्णैरवरूढैरिक्ष्वाकुभिरिक्ष्वाकुगोत्रापत्यैर्नः पूर्वैः। तद्राजत्वादणोलुक्। पुण्यतरीकृतान्यतिशयेन पुण्यानि कृतानि जलान्ययोध्यां राजधानीं नगरीमनु समीपे। तथा लक्षितयेत्यर्थः। अनुशब्दस्य &lsquo;लक्षणत्थंभूत–&lsquo;इत्यादिना कर्मप्रवचनीयत्वात्तद्योगे द्वितीया। वहति प्रापयति॥</p>
<p><strong>यां सैकतोत्सङ्गमुखोचितानां प्राज्यैः पयोभिः परिवर्धितानाम्।</strong><br>
<strong>सामान्यधात्रीमिव मानसं मे संभावयत्युत्तरकोसलानाम्॥६२॥</strong></p>
<p>यां सरयूं मे मानसं कर्तृ सैकतं पुलिनम्। तदेवोत्सङ्गः। तत्र यत्सुखं तत्रोचित्तानां प्राज्यैः प्रभूतैः पयोभिरम्बुभिः क्षीरैश्च। &lsquo;पयः क्षीरं पयोऽम्बु च&rsquo; इत्यमरः। परिवर्धितानां पुष्टानामुत्तरकोसलानामुत्तरकोसलेश्वराणां सामान्यधात्रीं साधारणमातरमिव संभावयति। &lsquo;धात्री जनन्यामलकी वसुमत्युपमातृषु&rsquo; इति विश्वः॥</p>
<p><strong>सेयं मदीया जननीव तेन मान्येन राज्ञा सरयूर्वियुक्ता।</strong><br>
<strong>दूरे वसन्तं शिशिरानिलैर्मां तरंगहस्तैरुपगूहतीव॥६३॥</strong></p>
<p>मदीया जननी कौसल्येव मान्येन पूज्येन तेन राज्ञा दशरथेन वियुक्ता सेयं सरयूर्दूरे वसन्तम्। प्रोष्यागच्छन्तमित्यर्थः। मां पुत्रभूतं शिशिरानिलैस्तरंगैरेव हस्तैरुपगूहतीवालिङ्गतीव॥</p>
<p><strong>विरक्तसंध्याकपिशं पुरस्ताद्यतो रजः पार्थिवमुज्जिहीते।</strong><br>
<strong>शङ्के हनूमत्कथितप्रवृत्तिः प्रत्युद्गतो मां भरतः ससैन्यः॥६४॥</strong></p>
<p>विरक्तातिरक्ता या संध्या तद्वत्कपिशं ताम्रवर्णम्। पृथिव्या इदं पार्थिवम्। रजो धूलिंः पुरस्तादग्रे यतो यस्मात्कारणादुज्जिहीत उद्गच्छति। तस्मात्। हनुरस्यास्तीति हनूमान्। &lsquo;शरादीनां च&rsquo; इति दीर्घः। तेन कथिता प्रवृत्तिरस्मदागमनवार्ता यस्मै स भरतः ससैन्यः सन्मां प्रत्युद्गत इति शङ्के तर्कयामि। &lsquo;शङ्का भयवितर्कयोः’इति शब्दार्णवे। अत्र यत्तदोर्नित्यसंबन्धात्तच्छन्दलाभः॥</p>
<p><strong>अद्धा श्रियं पालितसंगराय प्रत्यर्पयिष्यत्यनघां स साधुः।</strong><br>
<strong>हत्वा निवृत्ताय मृधे खरादीन्संरक्षितां खामिव लक्ष्मणो मे॥६५॥</strong></p>
<p>किंच। साधुः सज्जनः स भरतः। &lsquo;साधुर्वार्धुषिके चारौ सज्जने चापि वाच्यवत्&rsquo; इति विश्वः। पालितसंगराय पालितपितृप्रतिज्ञाय मे मह्यमनघामदोषां भोगाभावादनुच्छिष्टां किंतु संरक्षितां श्रियम्। मृधे युद्धे खरादीन्हत्वा निवृत्ताय में लक्ष्मणः संरक्षितात्वामिव प्रत्यर्पयिष्यत्यद्धा सत्यम्। &lsquo;सत्ये त्वद्धाञ्जसा द्वयम्&rsquo; इत्यमरः॥</p>
<p><strong>असौ पुरस्कृत्य गुरुं पदातिः पश्चादवस्थापितवाहिनीकः।</strong><br>
<strong>वृद्धैरमात्यैः सह चीरवासा मामर्घ्यपाणिर्भरतोऽभ्युपैति॥६६॥</strong></p>
<p>असौ पदातिः पादचारी चीरवासा वल्कलवसनो भरतः पश्चात्पृष्ठभागेऽवस्थापिता वाहिनी सेना येन स तथोक्तः सन्। &lsquo;ननृतश्च&rsquo; इति कप्। गुरुं वशिष्ठं पुरस्कृत्य वृद्धैरमात्यैः सहार्घ्यपाणिः सन्मामभ्युपैति॥</p>
<p><strong>पित्रा विसृष्टां मदपेक्षया यः श्रियं युवाप्यङ्कगतामभोक्ता।</strong><br>
<strong>इयन्ति वर्षाणि तया सहोग्रमभ्यस्यतीव व्रतमासिधारम्॥६७</strong>॥</p>
<p>यो भरतः पित्रा विसृष्टां दत्तामङ्कमुत्सङ्गे च गतामपि। यां श्रियं युवापि मदपेक्षया मद्भक्त्याभोक्ता सन्। तृन्नन्तत्वात् &lsquo;न लोक—&lsquo;इति षष्ठीनिषेधः। इयन्ति वर्षाण्येतावतो वत्सरान्। अत्यन्तसंयोगे द्वितीया। तया श्रिया सह। स्त्रियेति च गम्यते। उग्रं दुश्वरमासिधारं नाम व्रतमभ्यस्यतीव वर्तयतीव। &lsquo;युवा युवत्या सार्धं यन्मुग्धभर्तृवदाचरेत्।</p>
<p>अन्तर्निवृत्तसङ्गः स्यादासिधारत्रतं हि तत्॥&rsquo; इति यादवः। इदं चासिधाराचंक्रमणतुल्यत्वादासिधारव्रतमित्युक्तम्॥</p>
<p><strong>एतावदुक्तवति दाशरथैौ तदीया–</strong><br>
<strong>मिच्छां विमानमधिदेवतया विदित्वा।</strong><br>
<strong>ज्योतिष्पथादवततार सविस्मयाभि-</strong><br>
<strong>रुद्वीक्षितं प्रकृतिभिर्भरतानुगाभिः॥६८॥</strong></p>
<p>दाथरथौ राम एतावदुक्तवति सति विमानं पुष्पकं कर्तृ तदीयां रामसंबन्धिनीमिच्छामधिदेवतया मिषेण विदित्वा। तत्प्रेरितं सदित्यर्थः। सविस्मयाभिर्भरतानुगाभिः प्रकृतिभिः प्रजाभिरुद्वीक्षितं सज्ज्योतिष्पथादाकाशादवततार॥</p>
<p><strong>तस्मात्पुरःसरविभीषणदर्शितेन</strong><br>
<strong>सेवाविचक्षणहरीश्वरदत्तहस्तः।</strong><br>
<strong>यानादवातरददूरमहीतलेन</strong><br>
<strong>मार्गेण भङ्गिरचितस्फटिकेन रामः॥६९॥</strong></p>
<p>रामः सेवायां विचक्षणः कुशलो हरीश्वरः सुग्रीवस्तेन दत्तो हस्तो हस्तावलम्बोयस्य तादृशः सन्। स्थलज्ञत्वात्पुरःसरो विभीषणस्तेन दर्शितेनादूरमासन्नं महीतलं यस्य तेन भङ्गिर्विभिर्विच्छित्तिभी रचितस्फटिकेन बद्धस्फटिकेन सोपानपर्वणा मार्गेण तस्माद्यानात्पुष्पकादवातरदवतीर्णवान्। तरतैर्लङ्॥</p>
<p><strong>इक्ष्वाकुवंशगुरवे प्रयतः प्रणम्य</strong><br>
<strong>स भ्रातरं भरतमर्घ्यपरिग्रहान्ते।</strong><br>
<strong>पर्यश्रुरखजत मूर्धनि चोपजघ्रौ</strong><br>
<strong>तद्भक्त्यपोढपितृराज्यमहाभिषेके॥७०॥</strong></p>
<p>प्रयतः स राम इक्ष्वाकुवंशगुरवे वशिष्ठाय प्रणम्य नमस्कृत्यार्घ्यस्य परिग्रहः स्वीकारस्तस्यान्ते पर्यश्रुः परिगतानन्दबाष्पः सन्। भ्रातरं भरतमस्वजतालिङ्गत्। तस्मिन्रामे भक्त्यापोढः परिहृतः पितृराज्यमहाभिषेको येन तस्मिन्मूर्धन्युपजघ्रौ च। &lsquo;घ्रा गन्धोपादाने&rsquo; लिटि रूपम्॥</p>
<p><strong>श्मश्रुप्रवृद्धिजनिताननविक्रियांश्च</strong><br>
<strong>प्लक्षान्प्ररोहजटिलानिव मन्त्रिवृद्धान्।</strong><br>
<strong>अन्वग्रहीत्प्रणमतः शुभदृष्टिपातै–</strong><br>
<strong>र्वार्तानुयोगमधुराक्षरया च वाचा॥७१॥</strong></p>
<p>श्मश्रूणां मुखरोम्णां प्रवृद्ध्या संस्काराभावादभिवृद्ध्या जनिताननेषु विक्रिया विकृतिर्येषां तानतएव प्ररोहैः शाखावलम्बिभिरधोमुखैर्मूलैर्जटिलाञ्जटावतः प्लक्षान्न्यग्रोधानिव स्थितान्। प्रणमतो मन्त्रिवृद्धांश्चशुभैः कृपार्थैर्दृष्टिपातैर्वार्तस्यानुयोगेन कुशलप्रश्नेन मधुराक्षरया वाचा चान्वग्रहीदनुगृहीतवान्॥</p>
<p><strong>दुर्जातवन्धुरयमृक्षहरीश्वरो मे</strong><br>
<strong>पौलस्त्य एष समरेषु पुरः प्रहर्ता।</strong><br>
<strong>इत्यादृतेन कथितौ रघुनन्दनेन</strong><br>
<strong>व्युत्क्रम्य लक्ष्मणमुभौ भरतो ववन्दे॥७२॥</strong></p>
<p>अयं मे दुर्जातबन्धुरापद्बन्धुः। &lsquo;दुर्जातं व्यसनं प्रोक्तम्&rsquo; इति विश्वः। ऋक्षहरीश्वरः सुग्रीवः। एष समरेषु पुरःप्रहर्ता पौलस्त्यो विभीषणः। इत्यादृतेनादरवता। कर्तरि क्तः। रघूणां नन्दनेन रामेण कथितावुभौ विभीषणसुग्रीवी लक्ष्मणमनुजमपि व्युत्क्रम्यालिङ्गनादिभिरसंभाव्य भरतो ववन्दे॥</p>
<p><strong>सौमित्रिणा तदनु संससृजे स चैन-</strong><br>
<strong>मुत्थाप्य नम्रशिरसं भृशमालिलिङ्ग।</strong><br>
<strong>रूढेन्द्रजित्प्रहरणव्रणकर्कशेन</strong><br>
<strong>क्लिश्यन्निवास्य भुजमध्यमुरःस्थलेन॥७३॥</strong></p>
<p>तदनु सुग्रीवादिवन्दनानन्तरं स भरतः सौमित्रिणा संससृजे संगतः। &lsquo;सृज विसर्गे&rsquo; दैवादिकात्कर्तरि लिट्। नम्रशिरसं प्रणतमेनं सौमित्रिमुत्थाप्य भृशं गाढमालिलिङ्ग च। किं कुर्वन्। रूढेन्द्रजित्प्रहरणत्रणैः कर्कशेनास्य सौमित्रेरुरःस्थलेन भुजमध्यं स्वकीयं क्लिश्यन्निव पीडयन्निव। क्लिश्नातिरयं सकर्मकः। &lsquo;क्लिश्नाति भुवनत्रयम्&rsquo; इति दर्शनात्। ननु रामायणे—&lsquo;ततो लक्ष्मणमासाद्य वैदहीं च परंतपः। अभिवाद्य ततः प्रीतो भरतो नाम चाब्रवीत्॥&rsquo; इति भरतस्य कानिष्टयं प्रतीयते। किमर्थं ज्यैष्ट्यथमवलम्ब्यानार्जवेन श्लोको व्याख्यातः। सत्यम्। किंतु रामायणश्लोकार्थष्टीकाकृतोक्तः श्रूयताम्। &lsquo;ततो लक्ष्मणमासाद्य–&lsquo;इत्यादिश्लोक आसादनं लक्ष्मणवैदेह्योः। अभिवादनं तु वैदेह्या एव। अन्यथा पूर्वोक्तं भरतस्य ज्यैष्ठयं विरुध्येतेति॥</p>
<p><strong>रामाज्ञया हरिचमूपतयस्तदानीं</strong><br>
<strong>कृत्वा मनुष्यवपुरारुरुहुर्गजेन्द्रान्।</strong><br>
<strong>तेषु क्षरत्सु बहुधा मदवारिधाराः</strong><br>
<strong>शैलाधिरोहणसुखान्युपलेभिरे ते॥७४॥</strong></p>
<p>तदानीं हरिचमूपतयो रामाज्ञया मनुष्यवपुः कृत्वा गजेन्द्रानारुरुहुः। बहुधा मदवारिधाराः क्षरत्सु वर्षत्सु तेषु गजेन्द्रेषु ते कपियूथनाथाः शैलाधिरोहणसुखान्युपलेभिरेऽनुवभूवुः॥</p>
<p><strong>सानुप्लवः प्रभुरपि क्षणदाचराणां</strong><br>
<strong>भेजे रथान्दशरथप्रभवानुशिष्टः।</strong><br>
<strong>मायाविकल्परचितैरपि ये तदीयै-</strong><br>
<strong>र्न स्यन्दनैस्तुलितकृत्रिमभक्तिशोभाः॥७५॥</strong></p>
<p>सानुप्लवः सानुगः। ‘अभिसारस्त्वनुसरः सहायोऽनुप्लवोऽनुगः&rsquo; इति यादवः। क्षण-</p>
<p>दाचराणां प्रभुर्विभीषणोऽपि। प्रभवत्यस्मादिति प्रभवो जनकः। दशरथः प्रभवो यस्य स दशरथप्रभवो रामः। तेनानुशिष्ट आज्ञप्तः सन्रथान्मेजे। तानेव विशिनष्टि—ये रथा मायाविकल्परचितैः संकल्पविशेषनिर्मितैरपि तदीयैर्विभीषणीयैः स्यन्दनै रथैस्तुलितकृत्रिमभक्तिशोभास्तुलिता समीकृता कृत्रिमा क्रियया निर्वृत्ता भक्तीनां शोभा येषां ते तथोक्ता न भवन्ति। तेऽपि तत्साम्यं न लभन्त इत्यर्थः। कृत्रिमेत्यत्र ङ्वितः किः’इति क्रिप्रत्ययः।&lsquo;कर्मनित्यम्&rsquo; इति ममागमः॥</p>
<p><strong>भूयस्ततो रघुपतिर्विलसत्पताक–</strong><br>
<strong>मध्यास्त कामगति सावरजो विमानम् ।</strong><br>
<strong>दोषातनं बुधबृहस्पतियोगदृश्य-</strong><br>
<strong>स्तारापतिस्तरलविद्युदिवाभ्रवृन्दम्॥७६॥</strong></p>
<p>ततो रघुपतिः सावरजो भरतलक्ष्मणसहितः सन्। विलसत्पताकं कामेनेच्छानुसारेण गतिर्यस्य तद्विमानं भूयः पुनरपि। बुधबृहस्पतिभ्यां योगेन दृश्यो दर्शनीयस्तारापतिश्चन्द्रो दोषाभवं दोषातनम्।&lsquo;सायंचिरंप्राहे–‘इत्यादिना दोषाशब्दादव्ययानुप्रत्ययः। तरलविद्युच्चञ्चलतडिदभ्रवृन्दमिव। अध्यास्ताधिष्टितवान्॥</p>
<p><strong>तत्रेश्वरेण जगतां प्रलयादिवोवीं</strong><br>
<strong>वर्षात्ययेन रुचमभ्रघनादिवेन्दोः।</strong><br>
<strong>रामेण मैथिलसुतां दशकण्ठकृच्छ्रा–</strong><br>
<strong>त्मत्युद्भृतां धृतिमतीं भरतो ववन्दे॥७७॥</strong></p>
<p>तत्र विमाने। जगतामीश्वरेणादिवराहेण प्रलयादुर्वीमिव। वर्षात्ययेन शरदागमेनाभ्रघनान्मेघसंघातादिन्दो रुचं चन्द्रिकामिव। रामेण दशकण्ठ एव कृच्छ्रं संकटं तस्मात्प्रत्युद्धृतां धृतिमती संतोषवतीं मैथिलसुतां सीतां भरतो ववन्दे॥</p>
<p><strong>लङ्केश्वरप्रणतिभङ्गदृढव्रतं त-</strong><br>
<strong>द्वन्द्यं युगं चरणयोर्जनकात्मजायाः।</strong><br>
<strong>ज्येष्ठानुवृत्तिजटिलं च शिरोऽस्य साधो–</strong><br>
<strong>रन्योन्यपावनमभूदुभयं समेस॥७८॥</strong></p>
<p>लङ्केश्वरस्य रावणस्य प्रणतीनां भङ्गेन निरासेन दृढव्रतमखण्डितपातिव्रत्यमत एव वन्द्यं तज्जनकात्मजायाश्चरणयोर्युगं ज्येष्ठानुवृत्त्या जटिलं जटायुक्तं साधोः सज्जनस्यास्य भरतस्य शिरश्चेत्युभयं समेत्य मिलित्वान्योन्यस्य पावनं शोधकमभूत्॥</p>
<p><strong>क्रोशार्धं प्रकृतिपुरःसरेण गला</strong><br>
<strong>काकुत्स्थः स्तिमितजवेन पुष्पकेण।</strong><br>
<strong>शत्रुघ्नप्रतिविहितोपकार्यमार्यः</strong><br>
<strong>साकेतोपवनमुदारमध्युवास॥७९॥</strong></p>
<p>आर्यः पूज्यः काकुत्स्थो रामः प्रकृतयः प्रजाः पुरःसर्थोयस्य तेन स्तिमितजवेन</p>
<p>मन्दवेगेन पुष्पकेंण। क्रोशोऽध्वपरिमाणविशेषः। क्रोशार्थं क्रोशैकदेशं गत्वा शत्रुघ्नेन प्रतिविहिताः सज्जिता उपकार्याः पटभवनानि यस्मिस्तदुदारं महत्साकेतस्यायोध्याया उपवनमध्युवासाधितष्ठौ। &lsquo;साकेतः स्यादयोध्यायां कोसलानन्दिनी तथा&rsquo; इति यादवः॥</p>
<p>इति महामहोपाध्यायकोलाचलमल्लिनाथसूरिविरचितया संजीविनीसमाख्यया<br>
व्याख्यया समेतो महाकविश्रीकालिदासकृतौ रघुवंशे महाकाव्ये<br>
दण्डकाप्रत्यागमनो नाम त्रयोदशः सर्गः।</p>
<p><strong>चतुर्दशः सर्गः।</strong></p>
<p>संजीवनं मैथिलकन्यकायाः सौन्दर्यसर्वस्वमहानिधानम्।<br>
शशाङ्कपङ्केरुहयोः समानं रामस्य वन्दे रमणीयमास्यम्॥</p>
<p><strong>भर्तुः प्रणाशादथ शोचनीयं दशान्तरं तत्र समं प्रपन्ने।</strong><br>
<strong>अपश्यतां दाशरथी जनन्यौ छेदादिवोपन्नतरोर्वतत्यौ॥१॥</strong></p>
<p>अथोपवनाधिष्ठानानन्तरं दाशरथी रामलक्ष्मणौ। उपन्नतरोराश्रयवृक्षस्य। &lsquo;उपघ्नआश्रये&rsquo; इति निपातः। तस्य छेदाह्रतत्यौ लते इव। &lsquo;वल्ली तु व्रततिर्लता&rsquo; इत्यमरः। भर्तुर्दशरथस्य प्रणाशाच्छोचनीयं दशान्तरमवस्थान्तरम्। &lsquo;अवस्थायां वस्त्रान्ते स्याद्दशापि&rsquo; इति विश्वः। प्रपन्ने प्राप्ते जनन्यौ कौसल्यासुमित्रे तत्र साकेतोपवने समं युगपदपश्यताम्। दृशैः कर्तरि लङ्॥</p>
<p><strong>उभावुभाभ्यां प्रणतौ हतारी यथाक्रमं विक्रमशोभिनौ तौ॥</strong><br>
<strong>विस्पष्टमस्रान्धतया न दृष्टौ ज्ञातौ सुतस्पर्शसुखोपलम्भात्॥२॥</strong></p>
<p>यथाक्रमं स्वस्वमातृपूर्वकं प्रणतौ नमस्कृतवन्तौ हतारी हतशत्रुकौविक्रमशोभिनौ ता वुभौ रामलक्ष्मणावुभाभ्यां मातृभ्यामखैरश्रुभिरन्धतया हेतुना। &lsquo;अस्रमश्रु च शोणितम्&rsquo; इति यादवः। विस्पष्टं न दृष्टौ किंतु सुतस्पर्शेन यत्सुखं तस्योपलम्भादनुभवाज्ज्ञातौ॥</p>
<p><strong>आनन्दजः शोकजमश्रु वाष्पस्तयोरशीतं शिशिरो विभेद।</strong><br>
<strong>गङ्गासरय्वोर्जलमुष्णततं हिमाद्रिनिस्यन्द इवावतीर्णः॥३॥</strong></p>
<p>तयोर्मात्रोरानन्दजः शिशिरो बाष्पः शोकजमशीतमुष्णमश्रु। उष्णतप्तं ग्रीष्मतप्तं गङ्गासरय्वोर्जलं कर्म अवतीर्णो हिमाद्रेनिंस्यन्दो निर्झर इव। विभेद। आनन्देन शोकस्तिरस्कृत इत्यर्थः॥</p>
<p><strong>ते पुत्रयोर्नैर्ऋतशस्त्रमार्गानार्द्रानिवाङ्गे सदयं स्पृशन्त्यौ।</strong><br>
<strong>अपीप्सितं क्षत्रकुलाङ्गनानां न वीरसूशब्दमकामयेताम्॥४॥</strong></p>
<p>ते मातरौ पुत्रयोरङ्गे शरीरे नैर्ऋतशस्त्राणां राक्षसशस्त्राणां मार्गान्त्रणानार्द्रान्सरसानिव सदयं स्पृशन्त्यौ क्षत्त्रकुलाङ्गनानामीप्सितमिष्टमपि वीरसूर्वीरमातेति शब्दं नाकामयेताम्।वीरप्रसवो दुःखहेतुरिति भावः॥</p>
<p><strong>क्लेशावहा भर्तुरलक्षणाहं सीतेति नाम स्वमुदीरयन्ती ।</strong><br>
<strong>स्वर्गप्रतिष्ठस्य गुरोर्महिष्यावभक्तिभेदेन वधूर्ववन्दे॥ ५॥</strong></p>
<p>आवहतीत्यावहा। भर्तुः क्लेशावहा क्लेशकारिणी। अतएवालक्षणाहं सीतेति स्वं नामोदीरयन्ती स्वर्गः प्रतिष्ठास्पदं यस्य तस्य स्वर्गस्थितस्य गुरोः श्वशुरस्य महिष्यौ श्वश्र्वौ वधूःस्नुषा। &lsquo;वधूः स्नुषा वधूर्जया&rsquo; इत्यमरः। अभक्तिभेदेन ववन्दे। स्वर्गप्रतिष्ठस्येत्यनेन श्वश्रुवैधव्यदर्शनदुःखं सूचितम्॥</p>
<p><strong>उत्तिष्ठ वत्से ननु सानुजोऽसौ वृत्तेन भर्ता शुचिना तवैव।</strong><br>
<strong>कृच्छ्रं महत्तीर्ण इति प्रियार्हां तामूचतुस्ते प्रियमप्यमिथ्या॥६॥</strong></p>
<p>ननु &lsquo;वत्से, उत्तिष्ठ। असौ सानुजो भर्ता तवैव शुचिना वृत्तेन महत्कृच्छ्रं दुःखं तीर्णस्तीर्णवान्&rsquo; इति प्रियार्हं तां वधुं प्रियमप्यमिथ्या सत्यं ते श्वश्र्वावूचतुः। उभयं दुर्वचमिति भावः॥</p>
<p><strong>अथाभिषेकं रघुवंशकेतोः प्रारब्धमानन्दजलैर्जनन्योः।</strong><br>
<strong>निर्वर्तयामासुरमात्यवृद्धास्तीर्थाहृतैः काञ्चनकुम्भतोयैः॥७॥</strong></p>
<p>अथ जनन्योरानन्दजलैरानन्दवान्यैः प्रारब्धं प्रक्रान्तं रघुवंशकेतो रामस्याभिषेकममात्य-वृद्धास्तीर्थेभ्यो गङ्गाप्रमुखेभ्य आहृतैरानीतैः काञ्चनकुम्भतोयैर्निर्वर्तयामासुर्निष्पादयामासुः॥</p>
<p><strong>सरित्समुद्रान्सरसीश्चगत्वा रक्षःकपीन्द्रैरुपपादितानि।</strong><br>
<strong>तस्यापतन्मूर्ध्नि जलानि जिष्णोर्विन्ध्यस्य मेघप्रभवा इवापः॥८॥</strong></p>
<p>रक्षःकपीन्द्रैः सरितो गङ्गाद्याः समुद्रान्पूर्वादीन्सरसीर्मानसादीश्च गत्वा। उपपादितान्युपनीतानि जलानि जिष्णोर्जयशीलस्य। &lsquo;ग्लाजिस्थश्च ग्स्नुः&rsquo; इति ग्स्नुप्रत्ययः। तस्य रामस्य मूर्ध्नि। विन्ध्यस्य विन्ध्याद्रेर्मूर्ध्नि मेघप्रभवा आप इव। अपतन्॥</p>
<p><strong>तपस्विवेषक्रिययापि तावद्यः प्रेक्षणीयः सुतरां बभूव।</strong><br>
<strong>राजेन्द्रनेपथ्यविधानशोभा तस्योदितासीत्पुनरुक्तदोषा॥९॥</strong></p>
<p>यो रामस्तपस्विवेषक्रिययापि तपस्विवेषरचनयापि सुतरामत्यन्तं प्रेक्षणीयस्तावद्दर्शनीय एव बभूव। तस्य राजेन्द्रनेपथ्यविधानेन राजवेषरचनयोदिता या शोभा सा पुनरुक्तं नाम दोषो यस्याः सा पुनरुक्तदोषा द्विगुणासीत्॥</p>
<p><strong>स मौलरक्षोहरिभिः ससैन्यस्तूर्यस्वनानन्दितपौरवर्गः।</strong><br>
<strong>विवेश सौधोद्गतलाजवर्षामुत्तोरणामन्वयराजधानीम्॥१०॥</strong></p>
<p>स रामः ससैन्यस्र्ग्रस्वनैरानन्दितपौरवर्गः सन्। मूले भवा मौला मन्तिवृद्धास्तै रक्षोस भिर्हरिभिश्च सह सौधेभ्य उद्गतला जवर्षामुत्तोरणामन्वयराजधानीमयोध्यां विवेश प्रविष्टवान्॥</p>
<p><strong>सौमित्रिणा सावरजेन मन्दमाधूतवालव्यजनो रथस्थः।</strong><br>
<strong>धृतातपत्रो भरतेन साक्षादुपायसंघात इव प्रवृद्धः॥११॥</strong></p>
<p>सावरजेन शत्रुघ्न्नयुक्तेन सौमित्रिणा लक्ष्मणेन मन्दमाधूते बालव्यजने चामरे यस्य स सं रथस्थो भरतेन धृतातपत्र एवं चतुर्व्यूहो रामः प्रवृद्धः साक्षादुपायानां सामादीनां संघातः समष्टिरिव। विवेशेति पूर्वेण संबन्धः॥</p>
<p><strong>प्रासादकालागुरुधूमराजिस्तस्याः पुरो वायुवशेन भिन्ना।</strong><br>
<strong>वनान्निवृत्तेन रघूत्तमेन मुक्ता वयं वेणिरिवावभासे॥१२॥</strong></p>
<p>वायुवशेन भिन्ना प्रासादे यः कालागुरुधूमस्तस्य राजी रेखा। वनानिवृत्तेन रघूत्तमेन शु रामेण स्वयं मुक्ता तस्याः पुरः पुर्या वेणिरिव। आवभासे। पुरोऽपि पतिव्रतासमाधिरुक्तः। &lsquo;न प्रोषिते तु संस्कुर्यान्न वेणीं च प्रमोचयेत्&rsquo; इति हारीतः ॥</p>
<p><strong>श्वश्रूजनानुष्टितचारुवेषां कर्णीरथस्थां रघुवीरपत्नीम्।</strong><br>
<strong>प्रासादवातायनदृश्यबन्धैः साकेतनार्योऽञ्जलिभिः प्रणेमुः॥१३॥</strong></p>
<p>श्वश्रूजनैरनुष्ठितचारुवेषां कृतसौम्यनेपथ्याम्। &lsquo;आकल्पवेषौ नेपथ्यम्&rsquo; इत्यमरः। कर्णी रथः स्त्रीयोग्योऽल्परथः। &lsquo;कर्णीरथः प्रवहणं डयनं रथगर्भके&rsquo; इति यादवः। तत्रस्थां रघुवीरपत्नीं सीतां साकेतनार्यः प्रासादवातायनेषु दृश्यबन्धैर्लक्ष्यपुटैरञ्जलिभिः प्रणेमुः</p>
<p><strong>स्फुरत्प्रभामण्डलमानुसूयं सा विभ्रती शाश्वतमङ्गरागम्।</strong><br>
<strong>रराज शुद्धेति पुनः स्वपुर्ये संदर्शिता वह्निगतेव भर्त्रा॥१४॥</strong></p>
<p>स्फुरत्प्रभामण्डलमानुसूयमनुसूयया दत्तं शाश्वतं सदातनमङ्गरागं बिभ्रती सा सीता भर्त्रा स्वपुर्येै शुद्धेति संदर्शिता पुनर्वह्निगतेव रराज॥</p>
<p><strong>वेश्मानि रामः परिवर्तवन्ति विश्राण्य सौहार्दनिधिः सुहृद्भयः।</strong><br>
<strong>वाष्पायमाणो बलिमन्निकेतमा लेख्यशेषस्य पितुर्विवेश॥१५॥</strong></p>
<p>सुहृदो भावः सौहार्द सौजन्यम्। &lsquo;हृद्भगसिन्धवन्ते पूर्वपदस्य -&rsquo; इत्युभयपदवृद्धिः सौहार्दनिधी रामः सुहृद्भयः सुग्रीवादिभ्यः परिबर्हवन्त्युपकरणवन्ति वेश्मानि विश्राय ध दत्त्वा। आलेख्यशेषस्य चित्रमात्रशेषस्य पितुर्बलित्पुजायुक्तं निकेतं गृहं बाष्पायमाणो वाष्पमुद्वमन्विवेश। &lsquo;बाष्पोष्मभ्यामुद्वमने&rsquo; इति क्यङ्प्रत्ययः॥</p>
<p><strong>कृताञ्जलिस्तत्र यदम्ब सत्यान्नाभ्रश्यत स्वर्गफलागुरुर्नः।</strong><br>
<strong>तच्चिन्त्यमानं सुकृतं तवेति जहार लज्जां भरतस्य मातुः॥१६॥</strong></p>
<p>तत्र निकेतने कृताञ्जलिः सन्रामः। हे अम्ब, नो गुरुः पिता स्वर्गः फलं यस्य तस्मान्त्सत्यान्नाभ्रश्यत न भ्रष्टवानिति यदभ्रंशनं तच्चिन्त्यमानं विचार्यमानं तव सुकृतम्। इत्येवं प्रकारेण भरतस्य मातुः कैकेय्या लज्जां जहारापानयत्। राज्ञां प्रतिज्ञापरिपालनं स्वर्गसाधनमित्यर्थः। भरतग्रहणं तदपेक्षयापि कैकेय्यनुसरणद्योतनार्थम्॥</p>
<p><strong>तथैव सुग्रीवविभीषणादीनुपाचरत्कृत्रिमसंविधाभिः।</strong><br>
<strong>संकल्पमात्रोदितसिद्धयस्ते क्रान्ता यथा चेतसि विस्मयेन॥१७॥</strong></p>
<p>सुग्रीवविभीषणादीन्संविधीयन्त इति संविधा भोग्यवस्तूनि। कृत्रिमसंविधाभिस्तथा</p>
<p>तेन प्रकारेणैवोपाचरत्। यथा संकल्पमात्रेणेच्छामात्रेणोदितसिद्धयस्ते सुग्रीवादयश्वेतसि विस्मयेन कान्ता आक्रान्ताः॥</p>
<p><strong>सभाजनायोपगतान्स दिव्यान्मुनीन्पुरस्कृत्य हतस्य शत्रोः।<br>
शुश्राव तेभ्यः प्रभवादि वृत्तं स्वविक्रमे गौरवमादधानम्॥१८॥</strong></p>
<p>स रामः सभाजनायाभिवन्दनायोपगतान्दिवि भवान्मुनीनगस्त्यादीन्पुरस्कृत्य हतस्य शत्रो रावणस्य प्रभवादि जन्मादिकं स्वविक्रमे गौरवमुत्कर्षमादधानं वृत्तं तेभ्यो मुनिभ्यः शुश्राव श्रुतवान्। विजितोत्कर्षाज्जेतुरुत्कर्ष इत्यर्थः॥</p>
<p><strong>प्रतिप्रयातेषु तपोधनेषु सुखादविज्ञातगतार्धमासान्।</strong><br>
<strong>सीतास्वहस्तोपहृताग्र्यपूजान्रक्षः कपीन्द्रान्विससर्ज रामः॥१९॥</strong></p>
<p>तपोधनेषु मुनिषु प्रतिप्रयातेषु प्रतिनिवृत्य गतेषु सत्सु सुखादविशात एव गतोऽर्धमासौ। येषां ताननन्तरं सीतायाः स्वहस्तेनोपहृता दत्ताग्र्यपूजोत्तमसंभावना येभ्यस्तान्। एतेन सौहार्दातिशय उक्तः। रक्षःकपीन्द्रान्रामो विससर्ज विसृष्टवान्॥</p>
<p><strong>तच्चात्मचिन्तासुलभं विमानं हृतं सुरारेः सह जीवितेन।</strong><br>
<strong>कैलासनाथोद्वहनाय भूयः पुष्पं दिवः पुष्पकमन्वमंस्त॥२०॥</strong></p>
<p>तच्चात्मचिन्तासुलभं स्वेच्छामात्रलभ्यं सुरारे रावणस्य जीवितेन सह हृतं दिवः पुष्पं पुष्पवदाभरणभूतं पुष्पकं विमानं भूयः पुनरपि कैलासनाथस्य कुबेरस्योद्वहनायान्वमं-स्तानुज्ञातवान्। मन्यतेर्लुङ। भूयोग्रहणेन पूर्वमप्येतत्कौबेरमेवेति सूच्यते॥</p>
<p><strong>पितुर्नियोगाद्वनवासमेवं निस्तीर्य रामः प्रतिपन्नराज्यः।</strong><br>
<strong>धर्मार्थकामेषु समां प्रपेदे यथा तथैवावरजेषु वृत्तिम्॥२१॥</strong></p>
<p>राम एवं पितुर्नियोगाच्छासनाद्वनवासं निस्तीर्यानन्तरं प्रतिपन्नराज्यः प्राप्तराज्यः सन्। धर्मार्थकामेषु यथा तथैवावरजेध्वनुजेषु समां वृत्ति प्रपेदे। अवैषम्येण व्यवहृतवानित्यर्थः॥</p>
<p><strong>सर्वासु मातृष्वपि वत्सलत्खात्स निर्विशेषप्रतिपत्तिरासीत्।</strong><br>
<strong>षडाननापीतपयोधरासु नेता चमूनामिव कृत्तिकासु॥२२॥</strong></p>
<p>स रामो वत्सलत्वात्स्निग्धत्वात्। न तु लोकप्रतीत्यर्थम्। &lsquo;स्निग्धस्तु वत्सलः&rsquo; इत्यमरः। सर्वासु मातृष्वपि निर्विशेषप्रतिपत्तिस्तुल्यसत्कार आसीत्। कथमिव। चमूनां नेता पण्मुखः षड्भिराननैरापीताः पयोधराः स्तना यासां तासु कृत्तिकास्विव॥</p>
<p><strong>तेनार्थवाल्ँलोभपराड्मुखेन तेन घ्नता विघ्नभयं क्रियावान्।</strong><br>
<strong>तेनास लोकः पितृमान्विनेत्रा तेनैव शोकापनुदेन पुत्री॥२३॥</strong></p>
<p>लोको लोभपराङ्मुखेन वदान्येन तेन रामेणार्थवान्धनिक आस बभूव। तिङन्तप्रतिरूपकमव्ययमेतत्। विघ्नेभ्यो भयं घ्नता नुदता तेन क्रियावाननुष्ठानवानास। विनेत्रा नियामकेन तेन पितृमानास। पितृवन्नियच्छतीत्यर्थः। शोकमपनुदतीति। शोकापनुदो</p>
<p>दुःखस्य हर्ता तेन। &lsquo;तुन्दशोकयोः परिमृजापनुदोः&rsquo; इति कप्रत्ययः। तेन पुत्री पुत्रवानास। पुत्रवदानन्दयतीत्यर्थः॥</p>
<p><strong>स पौरकार्याणि समीक्ष्य काले रेमे विदेहाधिपतेर्दुहित्रा।</strong><br>
<strong>उपस्थितश्चारु वपुस्तदीयं कृत्वोपभोगोत्सुकयेव लक्ष्म्या॥२४॥</strong></p>
<p>स रामः कालेऽवसरे पौराणां कार्याणि प्रयोजनानि समीक्ष्य विदेहाधिपतेर्दुहित्रा सीतया। उपभोगोत्सुकयात एव तदीयं सीतासंबन्धि चारु वपुः कृत्वा स्थितया लक्ष्म्येव। उपस्थितः संगतः सन्। रेमे। &lsquo;उपस्थानं तु संगतिः&rsquo; इति यादवः॥</p>
<p><strong>तयोर्यथाप्रार्थितमिन्द्रियार्थानासेदुषोः सद्मसु चित्रवत्सु।</strong><br>
<strong>प्राप्तानि दुःखान्यपि दण्डकेषु संचिन्त्यमानानि सुखान्यभूवन् २५</strong></p>
<p>चित्रवत्सु वनवासवृत्तान्तालेख्यवत्सु सद्मसु यथाप्रार्थितं यथेष्टमिन्द्रियार्थानिन्द्रियविषयाञ्शब्दादीनासेदुषोः प्राप्तवतोस्तयोः सीतारामयोर्दण्डकेषु दण्डकारण्येषु प्राप्तानि दुःखान्यपि विरहविलापान्वेषणादीनि संचिन्त्यमानानि स्मर्यमाणानि सुखान्यभूवन्। स्मारकं तु चित्रदर्शनमिति द्रष्टव्यम्॥</p>
<p><strong>अथाधिकस्निग्धविलोचनेन मुखेन सीता शरपाण्डुरेण।</strong><br>
<strong>आनन्दयित्री परिणेतुरासीदनक्षरव्यञ्जितदोहदेन॥२६॥</strong></p>
<p>अथ सीताधिकस्निग्धविलोचनेनात्यन्तमसृणलोचनेन शरवत्तृणविशेषवत्पाण्डुरेणात एवानक्षरमवाग्व्यापारं यथा भवति तथा व्यञ्जितं दोहदं गर्भो येन तेन मुखेन परिणेतुः पत्युरानन्दयित्र्यासीत्॥</p>
<p><strong>तामङ्कमारोप्य कृशाङ्गयष्टिं वर्णान्तराक्रान्तपयोधराग्राम्।</strong><br>
<strong>विलज्जमानां रहसि प्रतीतः पप्रच्छ रामां रमणोऽभिलाषम्॥२७॥</strong></p>
<p>प्रतीतो गर्भज्ञानवान्। रमयतीति रमणः। प्रियां कृशाङ्गयष्टिं वर्णान्तरेण नीलिनाक्रान्तपयोधरायां विलज्जमानां तां रामां रहस्यङ्कमारोप्याभिलाषं मनोरथं पप्रच्छ। एतच्च’—दोहदस्याप्रदानेन गर्भो दोषमवाप्नुयात्&rsquo; इति शास्त्रात्। न तु लौल्यादित्यनुसंधेयम्॥</p>
<p><strong>सा दष्टनीवारबलीनि हिंस्रैः संवद्धवैखानसकन्यकानि।</strong><br>
<strong>इयेष भूयः कुशवन्ति गन्तुं भागीरथीतीरतपोवनानि॥२८॥</strong></p>
<p>सा सीता। हिंस्रैर्दष्टा नीवारा एव बलयो येषु तानि। तिर्यग्भिक्षुकादिदानं बलिः। संबद्धाः कृतसंबन्धाः कृतसंख्या वैखानसानां कन्यका येषु तानि कुशवन्ति भागीरथीतीरतपोवनानि भूयः पुनरपि गन्तुमियेषाभिललाष॥</p>
<p><strong>तस्यै प्रतिश्रुत्य रघुप्रवीरस्तदीप्सितं पार्श्वचरानुयातः।</strong><br>
<strong>आलोकयिष्यन्मुदितामयोध्यां प्रासादमभ्रंलिहमारुरोह॥२९॥</strong></p>
<p>रघुप्रवीरो रामस्तस्यै सीतायै तत्पूर्वोक्तमीप्सितं मनोरथं प्रतिश्रुत्य पार्श्वचरैस्तत्कालोचि-तैरनुयातः सन्मुदितां तामयोध्यामालोकयिष्यन्। अभ्रं लेढीत्यभ्रंलिहमभ्रं कर्षं प्रासादमारुरोह।&lsquo;वहाभ्रे लिहः&rsquo; इति खश्प्रत्ययः। &lsquo;अरुर्द्विपदजन्तस्य मुम्&rsquo; इति मुमागमः॥</p>
<p><strong>ऋद्धापणं राजपथं स पश्यन्विगाह्यमानां सरयूं च नौभिः।</strong><br>
<strong>विलासिभिश्चाध्युषितानि पौरैः पुरोपकण्ठोपवनानि रेमे॥३०॥</strong></p>
<p>स रामः। ऋद्धाः समृद्धा आपणाः पण्यभूमयो यस्मिंस्तं राजपथम्। नौभिः समुद्रवाहिनीभिर्विगाह्यमानां सरयूं च। पौरैर्विलासिभिरध्युषितानि पुरोपकण्ठोपवनानि च प `श्यन्रेमे। विलासिन्यश्च विलासिनश्च विलासिनः। &lsquo;पुमान्स्त्रिया&rsquo; इत्येकशेषः॥</p>
<p><strong>स किंवदन्तीं वदतां पुरोगः स्ववृत्तमुद्दिश्य विशुद्धवृत्तः।</strong><br>
<strong>सर्पाधिराजोरुभुजोऽपसर्पं पप्रच्छ भद्रं विजितारिभद्रः॥३१॥</strong></p>
<p>वदतां वाग्मिनां पुरोगः श्रेष्ठो विशुद्धवृत्तः। सर्पाधिराजः शेषः। तद्वदुरू भुजौ यस्य स विजितारिभद्रो विजितारिश्रेष्ठः स रामः स्वत्रृत्तमुद्दिश्य भद्रं भद्रनामकमपसर्पं चरं किंवदन्तीं जनवादं पप्रच्छ। &lsquo;अपसर्पश्चरः स्पशः&rsquo; इति। &lsquo;किंवदन्ती जनश्रुतिः&rsquo; इति चामरः॥</p>
<p><strong>निर्बन्धपृष्टः स जगाद सर्वं स्तुवन्ति पौराश्चरितं त्वदीयम्।</strong><br>
<strong>अन्यत्र रक्षोभवनोषितायाः परिग्रहान्मानवदेव देव्याः॥३२॥</strong></p>
<p>निर्बन्धेनाग्रहेण पृष्टः सोऽपसर्पो जगाद। किमिति। हे मानवदेव, रक्षोभवन उषिताया देव्याः सीतायाः परिग्रहात्स्वीकारादन्यत्रेतरांशे। तं वर्जयित्वेत्यर्थः। त्वदीयं सर्वे चरितं पौराः स्तुवन्ति॥</p>
<p><strong>कलत्रनिन्दागुरुणा किलैवमभ्याहतं कीर्तिविपर्ययेण।</strong><br>
<strong>अयोघनेनाय इवाभितप्तं वैदेहिबन्धोर्हृदयं विदद्रे॥३३॥</strong></p>
<p>एवं किल कलत्रनिन्दया गुरुणा दुर्वद्देण कीर्तिविपर्ययेणापकर्त्याभ्याहतं वैदेहिबन्धोर्वैदे-हिवल्लभस्य। &lsquo;ङ्यापोः संज्ञाछन्दसोर्बहुलम्&rsquo; इति ह्रस्वः। कालिदास इतिवत्। हृदयम्। अयोधनेनाभितप्तं संतप्तमय इव। विदद्रे विदीर्णम्। कर्तरि लिट्॥</p>
<p><strong>किमात्मनिर्वादकथामुपेक्षे जायामदोषामुत संयजामि।</strong><br>
<strong>इसेकपक्षाश्रयविक्लवत्वादासीत्स दोलाचलचित्तवृत्तिः॥३४॥</strong></p>
<p>आत्मनो निर्वादोऽपवाद एव कथा तां किमुपेक्षे। उत अदोषां साध्वीं जायां संत्यजामि। उभयत्रापि प्रश्ने लट्। इत्येकपक्षाश्रयेऽन्यतरपक्षपरिग्रहे विक्लवत्वादपरिच्छेत्तृत्वात्स रामो दोलेव चला चित्तवृत्तिर्यस्य स आसीत्॥</p>
<p><strong>निश्चित्य चानन्यनिवृत्ति वाच्यं त्यागेन पत्न्याः परिमार्ष्टुमैच्छत्।</strong><br>
<strong>अपि स्वदेहात्किमुतेन्द्रियार्थाद्यशोधनानां हि यशो गरीयः॥३५॥</strong></p>
<p>किंच। वाच्यमपवादम्। नास्त्यन्येन त्यागातिरिक्तोपायेन निवृत्तिर्यस्य तदनन्यनिवृत्ति।निश्चित्य पत्न्यास्त्यागेन परिमार्षुं परिहर्तुमैच्छत्। तथाहि। यशोधनानां पुंसां स्वदेहादपि यशो गरीयो गुरुतरम्। इन्द्रियार्थात्स्रक्चन्दनवनितादेरिन्द्रियविषयागरीय इति किमुत वक्तव्यम्।&lsquo;पञ्चमी विभक्त&rsquo; इत्युभयत्रापि पञ्चमी। सीता चेन्द्रियार्थ एव॥</p>
<p><strong>स संनिपायावरजान्हतौजास्तद्विक्रियादर्शनलुप्तहर्षान्।</strong><br>
<strong>कौलीनमात्माश्रयमाचचक्षे तेभ्यः पुनश्चेदमुवाच वाक्यम्॥३६॥</strong></p>
<p>हतौजा निस्तेजस्कः स रामस्तस्य रामस्य विक्रियादर्शनेन लुप्तहर्षानवरजान्संनिपात्य संगमय्यात्माश्रयं स्वविषयकं कौलीनं निन्दां तेभ्य आचचक्षे। पुनरिदं वाक्यमुवाच च॥</p>
<p><strong>राजर्षिवंशस्य रविप्रसुतेरुपस्थितः पश्यत कीदृशोऽयम्।</strong><br>
<strong>मत्तः सदाचारशुचेः कलङ्गः पयोदवातादिव दर्पणस्य॥३७॥</strong></p>
<p>रवेः प्रसूतिर्जन्म यस्य तस्य राजर्षिवंशस्य सदाचारशुचेः सद्वृत्ताच्छुद्धान्मत्तो मत्सका शात्। दर्पणस्य पयोदवातादिव। अम्भः कणादित्यर्थः। कीदृशोऽयं कलङ्क उपस्थितः प्राप्तः पश्यत॥</p>
<p><strong>पौरेषु सोऽहं बहुलीभवन्तमपां तरंगेष्विव तैलविन्दुम्।</strong><br>
<strong>सोढुं न तत्पूर्वमवर्णमीशे आलानिकं स्थाणुमिव द्विपेन्द्रः॥३८॥</strong></p>
<p>सोऽहम्। अपां तरंगेषु तैलबिन्दुमिव। पौरेषु बहुलीभवन्तं प्रसरन्तम्। स एव पूर्वो यस्य स तम्। तत्पूर्वमवर्णमपवादम्। &lsquo;अवर्णाक्षेपनिर्वादपरीवादापवादवत्&rsquo; इत्यमरः। द्विपैन्द्रः। आलानमेवालानिकम्। विनयादित्वात्स्वार्थे ठक्। अथवालानं बन्धनं प्रयोजनमस्येत्यालानिकम्। ‘प्रयोजनम्’ इति ठक्। स्थाणुं स्तम्भमिव। चूतवृक्ष इतिवत्सामान्यविशेषभावादपौनरुक्तयं द्रष्टव्यम्। सोढुंनेशे न शक्नोमि॥</p>
<p><strong>तस्यापनोदाय फलप्रवृत्तौ उपस्थितायामपि निर्व्यपेक्षः।</strong><br>
<strong>त्यक्ष्यामि वैदेहसुतां पुरस्तात्समुद्रनेमिं पितुराज्ञयेव॥३९॥</strong></p>
<p>तस्यावर्णस्यापनोदाय फलप्रवृत्तावपत्योत्पत्तावुपस्थितायां सत्यामपि निर्व्यपेक्षो निःस्पृहः सन्। वैदेहसुताम्। पुरस्तात्पूर्वं पितुराज्ञया समुद्रनेमिम्। समुद्रो नेमिरिव नेमिर्यस्याः सा भूमिः। तामिव। त्यक्ष्यामि॥</p>
<p>ननु सर्वथा साध्वी न त्याज्येत्यत्राह—</p>
<p><strong>अवैमि चैनामनघेति किंतु लोकापवादो वलवान्मतो मे।</strong><br>
<strong>छाया हि भूमेः शशिनो मलत्वेनारोपिता शुद्धिमतः प्रजाभिः ४०</strong></p>
<p>एनां सीतामनघा साध्वीति चावैमि। किंतु मे मम लोकापवादो बलवान्मतः। कुतः। हि यस्मात्प्रजाभिर्भूमेरछाया प्रतिविम्बं शुद्धिमतो निर्मलस्य शशिनो मलत्वेन कलङ्क-त्वेनारोपिता। अतो लोकापवाद एव बलवानित्यर्थः॥</p>
<p><strong>रक्षोवधान्तो न च मे प्रयासो व्यर्थः स वैरप्रतिमोचनाय।</strong><br>
<strong>अमर्षणः शोणितकाङ्क्षया किं पदा स्पृशन्तं दशति द्विजिह्वः॥४१॥</strong></p>
<p>किंच। मे रक्षोवधान्तः प्रयासो व्यर्थो न। किंतु स वैरप्रतिमोचनाय वैरशोधनाय। तथाहि। अमर्घणोऽसनो द्विजिह्वः सर्पः पदा पादेन स्पृशन्तं पुरुषं शोणितकाङ्क्षया दशति किम्। किंतु वैरनिर्यातनायेत्यर्थः॥</p>
<p><strong>तदेष सर्गः करुणार्द्रचित्तैर्न मे भवद्भिः प्रतिषेधनीयः।</strong><br>
<strong>यद्यर्थिता निर्हृतवाच्यशल्यान्प्राणान्मया धारयितुं चिरं वः॥४२॥</strong></p>
<p>तत्तस्मादेष मे सर्गोनिश्चयः। &lsquo;सर्गः स्वभावनिर्मोक्षनिश्चयाध्यायसृष्टिषु&rsquo; इत्यमरः। करुणार्द्रचित्तैर्भवद्भिर्न प्रतिषेधनीयः। निर्हृतं वाच्यमेव शल्यं येषां तान्प्राणान्मया चिरं धारयितुं धारणं कारयितुं वो युष्माकमर्थितार्थित्वमिच्छा यदि। अस्तीति शेषः॥</p>
<p><strong>इत्युक्तवन्तं जनकात्मजायां नितान्तरूक्षाभिनिवेशमीशम्।</strong><br>
<strong>न कश्चन भ्रातृषु तेषु शक्तो निषेदुमासीदनुमोदितुं वा॥४३॥</strong></p>
<p>इत्युक्तवन्तं जनकात्मजायां विषये नितान्तरूक्षाभिनिवेशमतिक्रूराग्रहमीशं स्वामिनं तेषु भ्रातृषु मध्ये कश्चनापि निषेद्धं निवारयितुमनुमोदितुं प्रवर्तयितुं वा शक्तो नासीत्। पक्षद्वयस्यापि प्रबलत्वादित्यर्थः॥</p>
<p><strong>स लक्ष्मणं लक्ष्मणपूर्वजन्मा विलोक्य लोकत्रयगीतकीर्तिः।</strong><br>
<strong>सौम्येति चाभाष्यं यथार्थभाषीस्थितं निदेशे पृथगादिदेश॥४४॥</strong></p>
<p>लोकत्रयगीतकीर्तिर्यथार्थभाषी लक्ष्मणपूर्वजन्मा लक्ष्मणाग्रजः स रामो निदेशे स्थितमा-ज्ञाकारिणं लक्ष्मणं विलोक्य ‘हे सौम्य, सुभग&rsquo; इत्याभाष्य च पृथग्भरतशत्रुघ्नाभ्यां विनाकृत्यादिदेशाज्ञापयामास॥</p>
<p><strong>प्रजावती दोहदशंसिनी ते तपोवनेषु स्पृहयालुरेव।</strong><br>
<strong>स त्वं रथी तद्व्यपदेशनेयां प्रापय्य वाल्मीकिपदं त्यजैनाम्॥४५॥</strong></p>
<p>दोहदो गर्भिणीमनोरथः। तच्छंसिनी ते प्रजावती भ्रातृजाया। &lsquo;प्रजावती भ्रातृजाया&rsquo; इत्यमरः। तपोवनेषु स्पृहयालुरेव सस्पृहेव। &lsquo;स्पृहिगृहि–&lsquo;इत्यादिनालुच्प्रत्ययः। स त्वं रथी सन्। तद्व्यपदेशेन दोहदमिषेण नेयां नेतव्यामेनां सीतां वाल्मीकेःपदं स्थानं प्रापय्य गमयित्वा। &lsquo;विभाषापः&rsquo; इत्ययादेशः। त्यज॥</p>
<p><strong>स शुश्रुवान्मातरि भार्गवेण पितुर्नियोगात्प्रहृतं द्विषद्वत्।</strong><br>
<strong>प्रसग्रहीदग्रजशासनं तदाज्ञा गुरुणां ह्यविचारणीया॥४६॥</strong></p>
<p>पितुर्जमदग्नेर्नियोगाच्छासनाद्भार्गवेण जामदग्न्येनकर्त्रा। &lsquo;न लोक–&lsquo;इत्यादिना षष्टीप्रतिषेधः। मातरि द्विषतीव द्विषद्वत्। &lsquo;तत्र तस्यैव&rsquo; इति वतिप्रत्ययः। प्रहृतं प्रहारं शुश्रुवाञ्श्रुतवान्। &lsquo;भाषायां सदवसश्रुवः&rsquo; इति वसुप्रत्ययः। स लक्ष्मणस्तदप्रजशासनं प्रत्यग्रहीत्। हि यस्माद्गुरूणामाज्ञाविचारणीया॥</p>
<p><strong>अथानुकूलश्रवणप्रतीतामत्रस्नुभिर्युक्तधुरं तुरंगैः।</strong><br>
<strong>रथं सुमन्त्रप्रतिपन्नरश्मिमारोप्य वैदेहसुतां प्रतस्थे॥४७॥</strong></p>
<p>अथासौ लक्ष्मणः। अनुकूलश्रवणेन प्रतीतामिष्टाकर्णनेन तुष्टां वैदेहसुतामत्रस्नुभिरभीरुभिर्गर्भिणीवहनयोग्यैः। ‘त्रसिगृधिधृषिक्षिपेः क्रुः&rsquo; इति क्रुप्रत्ययः। तुरंगैर्युक्तधुरं सुमन्त्रेण प्रतिपन्नररिंम गृहीतप्रग्रहं रथमारोप्य प्रतस्थे॥</p>
<p><strong>सा नीयमाना रुचिरान्प्रदेशान्प्रियकरो मे प्रिय इत्यनन्दत्।</strong><br>
<strong>नाबुद्ध कल्पद्रुमतां विहाय जातं तमात्मन्यसिपत्रवृक्षम्॥४८॥</strong></p>
<p>सा सीता रुचिरान्प्रदेशान्नीयमाना प्राप्यमाणा सती मे मम प्रियः प्रियं करोतीति प्रियंकरः प्रियकारीत्यनन्दत्। &lsquo;क्षेमप्रियमद्रेऽण्च&rsquo; इति चकारात्खच्प्रत्ययः। तं प्रियमात्मनि विषये कल्पद्रुमतां विहायासिपत्तवृक्षं जातं नाबुद्ध नाज्ञासीत्। बुध्यतेर्लुङ्। असिपत्त्रः खड्गाकारदलः कोऽप्यपूर्वो वृक्षविशेषः। &lsquo;असिपत्त्रो भवेत्कोषाकारे च नरकान्तरे&rsquo; इति विश्वः। आसन्नधातुक इति भावः॥</p>
<p><strong>जुगूह तस्याः पथि लक्ष्मणो यत्सव्येतरेण स्फुरता तदक्षणा।</strong><br>
<strong>आख्यातमस्यै गुरु भावि दुःखमत्यन्तलुप्तप्रियदर्शनेन॥४९॥</strong></p>
<p>पथि लक्ष्मणो यद्दुःखं तस्याः सीताया जुगृह प्रतिसंहृतवांस्तद्गुरु भावि भविष्यद्दुःखमत्यन्तलुप्तं प्रियदर्शनं यस्य तेन स्फुरता सव्येतरेण दक्षिणेनाक्ष्णास्यै सीताया आख्यातम्। स्त्रीणां दक्षिणाक्षिस्फुरणं दुर्निमित्तमाहुः॥</p>
<p><strong>सा दुर्निमित्तोपगताद्विषादात्सद्यः परिम्लानमुखारविन्दा।</strong><br>
<strong>राज्ञः शिवं सावरजस्य भूयादित्याशशंसे करणैरवाह्यैः॥५०॥</strong></p>
<p>सा सीता दुर्निमित्तेन दक्षिणाक्षिस्फुरणरूपेणोपगतात्प्राप्ताद्विषादाहुःखात्सद्यः परिम्लान-मुखारविन्दा सती सावरजस्य सानुजस्य राज्ञो रामस्य शिवं भूयादित्यबायैः करणैरन्तःकरणैराशंशसे। शंसतेरपेक्षायामात्मनेपदमिष्यते। करणैरिति बहुवचनं क्रियावृत्त्यभिप्रायम्। पुनः पुनराशशंस इत्यर्थः॥</p>
<p><strong>गुरोर्नियोगाद्वानितां वनान्ते साध्वीं सुमित्रातनयो विहास्यन्।</strong><br>
<strong>अवार्यतेवोत्थितवीचिहस्तैर्जह्नोर्दुहित्रा स्थितया पुरस्तात्॥५१॥</strong></p>
<p>गुरोर्ज्येष्ठस्य नियोगात्साध्वीं वनिताम्। अत्याज्यामित्यर्थः। वनान्ते विहास्यस्त्यक्ष्यन्सुमित्रातनयो लक्ष्मणः पुरस्तादग्रे स्थितया जह्नेर्दुहित्रा जाहव्योत्थितैर्वीचिहस्तैरवार्यतेव। अकार्यं मा कुर्वित्यवार्यतेव। इत्युत्प्रेक्षा॥</p>
<p><strong>रथात्स यन्त्रा निगृहीतवाहात्तां भ्रातृजायां पुलिनेऽवतार्य।</strong><br>
<strong>गङ्गां निषादाहृतनौविशेषस्ततार संधामिव सत्यसंधः॥५२॥</strong></p>
<p>सत्यसंधः सत्यप्रतिज्ञः स लक्ष्मणो यन्त्रा सारथिना निगृहीतवाहाद्रुद्धाश्वाद्रथाद्ध्रातृजायां पुलिनेऽवतार्यारोप्य निषादेन किरातेनाहृतनौविशेष आनीतदृढनौकः सन्। गङ्गां भागीरथीम्। संधांप्रतिज्ञामिव। ततार। &lsquo;संधाप्रतिज्ञा मर्यादा&rsquo; इत्यमरः॥</p>
<p><strong>अथ व्यवस्थापितवाक्कथंचित्सौमित्रिरन्तर्गतवाष्पकण्ठः।</strong><br>
<strong>औत्पातिकं मेघ इवाश्वर्षं महीपतेः शासनमुज्जगार॥५३॥</strong></p>
<p>अथ कथंचिद्व्यवस्थापिता प्रकृतिमापादिता वाग्येन सः। अन्तर्गतबाष्पः कण्ठो यस्य सः। कण्ठस्तम्भिताश्रुरित्यर्थः। सौमित्रिर्महीपतेः शासनम्। मेघ उत्पाते भवमौत्पातिकमरमवर्षंशिलावर्षमिव। उज्जगारोद्गीर्णवान्। दारुणत्वेनावाच्यत्वादुज्जगारेत्युक्तम्॥</p>
<p><strong>ततोऽभिषङ्गानिलविप्रविद्धा प्रभ्रश्यमानाभरणप्रसूना।</strong><br>
<strong>स्वमूर्तिलाभप्रकृतिं धरित्रीं लतेव सीता सहसा जगाम॥५४॥</strong></p>
<p>ततः। अभिषङ्गः पराभवः। &lsquo;शापे त्वभिषङ्गः पराभवः&rsquo; इत्यमरः। स एवानिलस्तेन विप्रविद्धा अभिहता। प्रभ्रश्यमानानि पतन्त्याभरणान्येव प्रसूनानि यस्याः सा सीता लतेव। सहसा स्वमूर्तिलाभस्य स्वशरीरलाभस्य स्वोत्पत्तेः प्रकृति कारणं धरित्रीं जगाम। भूमौ पपातेत्यर्थः। स्त्रीणामापदि मातैव शरणमिति भावः॥</p>
<p><strong>इक्ष्वाकुवंशप्रभवः कथं त्वां त्यजेदकस्मात्पतिरार्यवृत्तः।</strong><br>
<strong>इति क्षितिः संशयितेव तस्यै ददौ प्रवेशं जननी न तावत्॥५५॥</strong></p>
<p>इक्ष्वाकुवंशप्रभवः। महाकुलप्रसूतिरित्यर्थः। आर्यवृत्तः साधुचरितः पतिर्भर्ता त्वामकस्माद-कारणात्कथं त्यजेत्। असंभावितमित्यर्थः। इति संशयितेव संदिहानेव तावत्। त्यागहेतुज्ञा-नावधेः प्रागित्यर्थः। जननी क्षितिस्तस्यै सीतायै प्रवेशम्। आत्मनीति शेषः। न ददौ॥</p>
<p><strong>सा लुप्तसंज्ञा न विवेद दुःखं प्रत्यागतासुः समतप्यतान्तः।</strong><br>
<strong>तस्याः सुमित्रात्मजयत्नलब्धो मोहादभूत्कष्टतरः प्रबोधः॥५६॥</strong></p>
<p>लुप्तसंज्ञा नष्टचेतना मूर्छिता सा दुःखं न विवेद। प्रत्यागतासुर्लब्धसंज्ञा सत्यन्तः समतप्यत। दुःखेनादह्यतेत्यर्थः। तपेः कर्मणि लङ्। कर्मकर्तरीति केचित्। तन्न। &lsquo;तपस्तपः कर्मकस्यैव&rsquo; इति यनियमात्। तस्याः सीतायाः सुमित्रात्मजयनलब्धः प्रबोधो मोहात्कष्ट-तरोऽतिदुःखदोऽभूत्। दुःखवेदनासंभवादिति भावः॥</p>
<p><strong>न चावदद्भर्तुरवर्णमार्या निराकरिष्णोर्द्वजिनादृतेऽपि।</strong><br>
<strong>आत्मानमेव स्थिरदुःखभाजं पुनः पुनर्दुष्कृतिनं निनिन्द॥५७॥</strong></p>
<p>आर्या साध्वी सा सीता वृजिनादृत एनसो विनापि। &lsquo;कलुषं वृजिनैनोऽघम्&rsquo; इत्यमरः। ‘अन्यारादितरर्ते—&lsquo;इत्यादिना पञ्चमी। निराकरिष्णोर्निरासकस्य। &lsquo;अलंकृञ्—&lsquo;इत्यादिनैष्णुच्प्रत्ययः। भर्तुरवर्णमपवादं न चावदन्नैवावादीत्। किंतु स्थिरदुःखभाजमत एव दुष्कृति-नमात्मानं पुनःपुनर्निनिन्द॥</p>
<p><strong>आश्वास्य रामावरजः सतीं तामाख्यातवाल्मीकिनिकेतमार्गः।</strong><br>
<strong>निघ्नस्य मे भर्तृनिदेशरौक्ष्यं देवि क्षमस्वेति बभूव नम्रः॥५८॥</strong></p>
<p>रामावरजो लक्ष्मणः सतीं साध्वीं तामाश्वास्य। आख्यात उपदिष्टो वाल्मीकेनिकेतलस्याश्रमस्य मार्गो येन स तथोक्तः सन्। निघ्नस्य पराधीनस्य। &lsquo;अधीनो निम्न आयत्तः&rsquo; इत्यमरः। मे भर्तृनिदेशेन स्वाम्यनुज्ञया हेतुना यद्रौक्ष्यं पारुष्यं तद्धे देवि क्षमस्व। इति नम्रः प्रणतो बभूव॥</p>
<p><strong>सीता तमुत्थाप्य जगाद वाक्यं प्रीतास्मि ते सौम्य चिराय जीव।</strong><br>
<strong>विडौजसा विष्णुरिवाग्रजेन भ्रात्रा यदित्थं परवानसित्वम्॥५९॥</strong></p>
<p>सीता तं लक्ष्मणमुत्थाप्य वाक्यं जगाद। किमिति। हे सौम्य साधो, ते प्रीतास्मि। चिराय चिरं जीव। यद्यस्मात्।बिडौजसेन्द्रेण विष्णुरुपेन्द्र इव। अग्रजेन ज्येष्ठेन भ्रात्रा त्वमित्यं परवान्परतन्त्रोऽसि॥</p>
<p><strong>श्वश्रूजनं सर्वमनुक्रमेण विज्ञापय प्रापितमत्प्रणामः।</strong><br>
<strong>प्रजानिषेकं मयि वर्तमानं सूनोरनुध्यायत चेतसेति॥६०॥</strong></p>
<p>सर्वे श्वश्रूजनमनुक्रमेण प्रापितमत्प्रणामः सन्। मत्प्रणाममुक्त्वेत्यर्थः। विज्ञापय। किमिति। निषिच्यत इति निषेकः। मयि वर्तमानं सूनोस्त्वत्पुत्रस्य प्रजानिषेकं गर्भं चेतसानुध्यायत शिवमस्त्विति चिन्तयतेति॥</p>
<p><strong>वांच्यस्त्वया मद्वचनात्स राजा वह्नौ विशुद्धामपि यत्समक्षम्।</strong><br>
<strong>मां लोकवादश्रवणादहासीः श्रुतस्य किं तत्सदृशं कुलस्य॥६१॥</strong></p>
<p>स राजा त्वया मद्वचनान्मद्वचनमिति कृत्वा।ल्यब्लोपे पञ्चमी। वाच्यो वक्तव्यः। किमित्यत आह ‘वहौ&rsquo; इत्यादिभिः सप्तभिः श्लोकः—अक्ष्णोः समीपे समक्षम्। विभक्तयर्थेऽव्ययीभावः सामीप्यार्थे वा। &lsquo;अव्ययीभावे शरत्प्रभृतिभ्यः&rsquo; इति समासान्तष्टच्प्रत्ययः। समक्षमग्रे वह्नौविशुद्धामपि मां लोकवादस्य मिथ्यापवादस्य श्रवणाद्धेतोरहासीरत्याक्षीरिति यत्तच्छ्रुतस्य प्रख्यातस्य कुलस्य सदृशं किम्। किंत्वसदृशमित्यर्थः। यद्वा श्रुतस्य श्रवणस्य कुलस्य चेति योजना। कामचार्यसीति भावः॥</p>
<p><strong>कल्याणबुद्धेरथवा तवायं न कामचारो मयि शङ्कनीयः।</strong><br>
<strong>ममैव जन्मान्तरपातकानां विपाकविस्फूर्जथुरप्रसह्यः॥६२॥</strong></p>
<p>अथवा कल्याणयुद्धेः सुधियस्तव कर्तुः मयि विषयेऽयं त्यागो न कामचार इच्छया करणं न शङ्कनीयः। कामचारशङ्कापि न क्रियत इत्यर्थः। किंतु ममैव जन्मान्तरपातकानामप्रसह्यो विपच्यत इति विपाकः फलित एव विस्फूर्जथुरशनिनिर्घोषः। &lsquo;स्फूर्जथुर्वज्रनिर्घोषे&rsquo; इत्यमरः॥</p>
<p><strong>उपस्थितां पूर्वमपास्य लक्ष्मीं वनं मया सार्धमसि प्रपन्नः।</strong><br>
<strong>तदास्पदं प्राप्य तयातिशेषात्सोढास्मि न त्वद्भवने वसन्ती॥६३॥</strong></p>
<p>पूर्वमुपस्थितां प्राप्तां लक्ष्मीमपास्य मया सार्धं वनं प्रपन्नोऽसि प्राप्तोऽसि। तत्तस्मात्तया लक्ष्म्यातिरोषात्त्वद्भवन आस्पदं प्रतिष्ठाम्। &lsquo;आस्पदं प्रतिष्ठायाम्&rsquo; इति निपातः। प्राप्य &lsquo;वसन्त्यहं सोढा नास्मि॥</p>
<p><strong>निशाचरोपप्लुतभर्तृकाणां तपस्विनीनां भवतः प्रसादात्।</strong><br>
<strong>भूत्वाशरण्या शरणार्थमन्यं कथं प्रपत्स्ये त्वयि दीप्यमाने॥६४॥</strong></p>
<p>निशाचरैरुपप्लुताः पीडिता भर्तारो यासां ता निशाचरोप्लुतभर्तृकाः। &lsquo;नद्यृतश्च&rsquo; इति कप्प्रत्ययः। तासां तपस्विनीनां भवतः प्रसादादनुग्रहाच्छरण्या शरणसमर्था भूत्वा। अत्वयि दीप्यमाने प्रकाशमाने सत्येव शरणार्थमन्यं तपस्विनं कथं प्रपत्स्ये प्राप्स्यामि॥</p>
<p><strong>किंवा तवात्सन्तवियोगमोघे कुर्यामुपेक्षां हतजीवितेऽस्मिन्।</strong><br>
<strong>स्याद्रक्षणीयं यदि मे न तेजस्त्वदीयमन्तर्गतमन्तरायः॥६५॥</strong></p>
<p>किंवाथवा तव संबन्धिनात्यन्तेन पुनःप्राप्तिरहितेन वियोगेन मोघे निष्फलेऽस्मिन्ह-</p>
<p>तजीविते तुच्छजीवित उपेक्षां कुर्यां कुर्यामेव। रक्षणीयं रक्षणार्हमन्तर्गतं कुक्षिस्थं त्वदीयं तेजः शुक्रं गर्भरूपम्। &lsquo;शुक्रं तेजोरेतसी च बीजवीर्येन्द्रियाणि च&rsquo; इत्यमरः। मे ममान्तरायो विघ्नो न स्याद्यदि॥</p>
<p><strong>साहं तपः सूर्यनिविष्टदृष्टिरूर्ध्वं प्रसूतेश्चरितुं यतिष्ये।</strong><br>
भूयो यथा मे जननान्तरेऽपि त्वमेव भर्ता न च विप्रयोगः॥६६॥</p>
<p>साहं प्रसूतेरूर्ध्वं सूर्यनिविष्टदृष्टिः सती तथाविधं तपश्चरितुं यतिष्ये। यथा भूयस्तेन तपसा मे मम जननान्तरेऽपि त्वमेव भर्ता स्या विप्रयोगश्च न स्यात्॥</p>
<p><strong>नृपस्य वर्णाश्रमपालनं यत्स एव धर्मो मनुना प्रणीतः।</strong><br>
निर्वासिताप्येवमतस्त्वयाहं तपस्विसामान्यमवेक्षणीया॥६७॥</p>
<p>वर्णानां ब्राह्मणादीनामाश्रमाणां ब्रह्मचर्यादीनां च पालनं यत्स एव नृपस्य धर्मो मनुना प्रणीत उक्तः। अतः कारणादेवं त्वया निर्वासिता निष्कासिताप्यहं तपस्विभिः सामान्यं साधारणं यथा भवति तथावेक्षणीया। कलत्रदृष्ट्यभावेऽपि वर्णाश्रमदृष्टिः सीतायां कर्तव्येत्यर्थः॥</p>
<p><strong>तथेति तस्याः प्रतिगृह्य वाचं रामानुजे दृष्टिपथं व्यतीते।</strong><br>
सा मुक्तकण्ठं व्यसनातिभाराच्चक्रन्द विग्ना कुररीव भूयः॥६८॥</p>
<p>तथेति तस्याः सीताया वाचं प्रतिगृह्याङ्गीकृत्य रामानुजे लक्ष्मणे दृष्टिपथं व्यतीतेऽतिक्रान्ते सति सा सीता व्यसनातिभाराद्दुःखातिरेकान्मुक्तकण्ठं यथा स्यात्तथा। वाग्वृत्त्येत्यर्थः। विग्ना भीता कुररीवोत्क्रोशीव। &lsquo;उत्कोशकुररौ समौ&rsquo; इत्यमरः। भूयो भूयिष्ठं चक्रन्द चुक्रोश॥</p>
<p><strong>नृत्यं मयूराः कुसुमानि वृक्षा दर्भानुपात्तान्विजहुर्हरिण्यः।</strong><br>
तस्याः प्रपन्ने समदुःखभावमत्यन्तमासीद्रुदितं वनेऽपि॥६९॥</p>
<p>मयूरा नृत्यं विजहुस्त्यक्तवन्तः। वृक्षाः कुसुमानि। हरिण्य उपात्तान्दर्भान्। इत्थं तस्याः सीतायाः समदुःखभावं प्रपन्ने तुल्यदुःखत्वं प्राप्ते वनेऽप्यत्यन्तं रुदितमासीत्। यथा रामगेहेऽपीत्यपिशब्दार्थः॥</p>
<p><strong>तामभ्यगच्छद्रुदितानुसारी कविः कुशेध्माहरणाय यातः।</strong><br>
निषादविद्धाण्डजदर्शनोत्थः श्लोकत्वमापद्यत यस्य शोकः॥७०॥</p>
<p>कुशेध्माहरणाय यातः कविर्वाल्मीकी रुदितानुसारी संस्तां सीतामभ्यगच्छत्। अभिगमनं च दयालुतयेत्याह—निषादेति। निषादेन व्याधेन विद्धस्याण्डजस्य क्रौञ्चस्य दर्शनेनोत्थ उत्पन्नो यस्य शोकः श्लोकत्वमापद्यत। श्लोकरूपेणावोचदित्यर्थः। स च श्लोकःपठ्यते— &lsquo;मा निषाद प्रतिष्ठां त्वमगमः शाश्वतीः समाः। यत्क्रौञ्चमिथुनादेकमवधीः काम मोहितम्॥&rsquo; इति। तिरश्चामपि दुःखं न सेहे। किमुतान्येषामिति भावः॥</p>
<p><strong>तमश्रु नेत्रावरणं प्रमृज्य सीता विलापाद्विरता ववन्दे।</strong><br>
तस्यै मुनिर्दोहदलिङ्गदर्शी दाश्वान्सुपुत्राशिषमित्युवाच॥७१॥</p>
<p>सीता विलापाद्विरता सती नेत्रावरणं दृष्टिप्रतिबन्धकमश्रु प्रमृज्य तं मुनिं ववन्दे दोहदलिङ्गदर्शी गर्भचिह्नदर्शी मुनिस्तस्यै सीतायै सुपुत्राशिषं तत्प्राप्तिहेतुभूतां दाश्वान्दत्तवानिति वक्ष्यमाणप्रकारेणोवाच। &lsquo;दाश्वान्साह्वान्मीढ्वांश्च&rsquo; इति क्वस्वन्तो निपातः॥</p>
<p><strong>जाने विसृष्टां प्रणिधानतस्त्वां मिथ्यापवादक्षुभितेन भर्त्रा।</strong><br>
तन्मा व्यथिष्ठा विषयान्तरस्थं प्राप्तासि वैदेहि पितुर्निकेतम्॥७२॥</p>
<p>त्वां मिथ्यापवादेन क्षुभितेन भर्त्रा विसृष्टां त्यक्तां प्रणिधानतः समाधिदृष्ट्या जाने हे वैदेहि, विषयान्तरस्थं देशान्तरस्थं पितुर्जनकस्यैव निकेतं गृहं प्राप्तासि। तत्तस्मान्मार व्यथिष्टा मा शोचीः। व्यथेर्लुङ्। &lsquo;न माङ्योगे&rsquo; इत्यडागमप्रतिषेधः। भर्त्रोपेक्षितानां पितृगृहवास एवोचित इति भावः॥</p>
<p><strong>उत्खातलोकत्रयकण्टकेऽपि सत्यप्रतिज्ञेऽप्यविकत्थनेऽपि।</strong><br>
त्वां प्रत्यकस्मात्कलुषप्रवृत्तावस्त्येव मन्युर्भरताग्रजे मे॥७३॥</p>
<p>उत्खातलोकत्रयकण्टकेऽपि। रावणादिकण्टकोद्धरणेन सर्वलोकोपकारिण्यपीत्यर्थः। सत्यप्रतिज्ञे सत्यसंधेऽपि। अविकत्थनेऽनात्मश्लाघिन्यपि। इत्थं स्नेहपात्रेऽपि त्वां प्रत्यकस्मादकारणात्कलुषप्रवृत्तौ गर्हितव्यापारे भरताग्रजे मे मन्युः कोपोऽस्त्येव। सर्वगुणाच्छादकोऽयं दोष इत्यर्थः। सीतानुनयार्थोऽयं रामोपलम्भः॥</p>
<p><strong>तवोरुकीर्तिः श्वशुरः सखा मे सतां भवोच्छेदकरः पिता ते।</strong><br>
धुरि स्थिता त्वं पतिदेवतानां किं तन्न येनासि ममानुकम्पया॥७४॥</p>
<p>उरुकीर्तिस्तव श्वशुरो दशरथो मे सखा। ते पिता जनकः सतां विदुषां भवोच्छेदकरो ज्ञानोपदेशादिना संसारदुःखध्वंसकारी। त्वं पतिदेवतानां पतिव्रतानां धुर्यग्रे स्थिता। येन निमित्तेन ममानुकम्प्यानुग्राह्या नासि तत्किम्। न किंचिदित्यर्थः॥</p>
<p><strong>तपस्विसंसर्गविनीतसत्त्वे तपोवने वीतभया वसास्मिन्।</strong><br>
इतो भविष्यत्यनघप्रसूतेरपत्यसंस्कारमयो विधिस्ते॥७५॥</p>
<p>तपस्विसंसर्गेण विनीतसत्त्वे शान्तजन्तुकेऽस्मिंस्तपोवने वीतभया निर्भीका वस। इतोऽस्मिन्वनेऽनघप्रसूतेः सुखप्रसूतेस्तेऽपत्यसंस्कारमयो जातकर्मादिरूपो विधिरनुष्ठानं भविष्यति॥</p>
<p><strong>अशुन्यतीरां मुनिसंनिवेशैस्तमोपहन्त्रीं तमसां वगाह्य।</strong><br>
तत्सैकतोत्सङ्गबलिक्रियाभिः संपत्स्यते ते मनसः प्रसादः॥७६॥</p>
<p>संनिविशन्ते येष्विति संनिवेशा उटजाः। अधिकरणार्थे घञ्प्रत्ययः। मुनीनां संनिवेशैरुटजैरशून्यतीरां पूर्णतीरां तमसः शोकस्य पापस्य वापहन्त्रीम्। &lsquo;तमस्तु क्लीबे पापे नरकशोकयोः&rsquo; इत्यमरः। तमसां नदीं वगाह्य तत्र स्नात्वा। बलिक्रियापेक्षया पूर्वकालता। तस्याः सैकतोत्सङ्गेषु बलिक्रियाभिरिष्टदेवतापूजाविधिभिस्ते मनसः प्रसादः संपत्स्यते भविष्यति॥</p>
<p><strong>पुष्पं फलं चार्तवमाहरन्त्यो बीजं च बालेयमकृष्टरोहि।</strong><br>
विनोदयिष्यन्ति नवाभिषङ्गामुदारवाचो मुनिकन्यकास्त्वाम्॥७७॥</p>
<p>ऋतुरस्य प्राप्त आर्तवम्। स्वकालप्राप्तमित्यर्थः। पुष्पं फलं च। अकृष्टरोह्यकृष्टक्षेत्रोत्थम्। अकृष्टपच्यमित्यर्थः। बलये हितं बालेयं पूजायोग्यम्। &lsquo;छदिरुपधिबलेर्ढञ्&rsquo; इति ढञ्प्रत्ययः। बीजं नीवारादि धान्यं चाहरन्त्य उदारवाचः प्रगल्भगिरो मुनिकन्यका नवाभिषङ्गां नूतनदुःखां त्वां विनोदयिष्यन्ति॥</p>
<p><strong>पयोघटैराश्रमबालवृक्षान्संवर्धयन्ती स्वबलानुरूपैः।</strong><br>
असंशयं प्राक्तनयोपपत्तेः स्तनंधयप्रीतिमवाप्स्यसि त्वम्॥७८॥</p>
<p>स्वबलानुरूपैः स्वशक्त्यनुसारिभिः पयसामम्भसां घटैः। स्तन्यैरिति च ध्वन्यते। आश्रमबालवृक्षान्संवर्धयन्ती त्वं तनयोपपत्तेः प्राक्पूर्वमसंशयं यथा तथा। स्तनं धयति पिबतीति स्तनंधयः शिशुः। &lsquo;नासिकास्तनयोर्ध्याधेटोः&rsquo; इति खश्प्रत्ययः। &lsquo;अरुर्द्विषत्—&rsquo; इत्यादिना मुमागमः। तस्मिन्या प्रीतिस्तामवाप्स्यसि। ततः परं सुलभ एवं विनोद इति भावः॥</p>
<p><strong>अनुग्रहप्रत्यभिनन्दिनीं तां वाल्मीकिरादाय दयार्द्रचेताः।</strong><br>
सायं मृगाध्यासितवेदिपार्श्वं स्वमाश्रमं शान्तमृगं निनाय॥७९॥</p>
<p>दयार्द्रचेता वाल्मीकिः। अनुग्रहं प्रत्यभिनन्दतीति तथोक्तां तां सीतामादाय सायं मृगैरध्यासितवेदिपार्श्वमधिष्ठितवेदिप्रान्तं शान्तमृगं स्वमाश्रमं निनाय॥</p>
<p><strong>तामर्पयामास च शोकदीनां तदागमप्रीतिषु तापसीषु।</strong><br>
निर्विष्टसारां पितृभिर्हिमांशोरन्त्यां कलां दर्श इवौषधीषु॥८०॥</p>
<p>शोकदीनां तां सीतां तस्याः सीताया आगमेन प्रीतिर्यासां तासु तापसीषु। पितृभिरग्निष्वात्तादिभिर्निर्विष्टसारां भुक्तसारां हिमांशोरन्त्यामवशिष्टां कलां दर्शोऽमावास्याकाल ओषधीष्विव। अर्पयामास च। अत्र पराशरः— &lsquo;पिबन्ति विमलं सोमं विशिष्टा तस्य या कला। सुधामृतमयीं पुण्यां तामिन्दोः पितरो मुने॥&rsquo; इति। व्यासश्च— &lsquo;अमायां तु सदा सोम ओषधीः प्रतिपद्यते&rsquo; इति॥</p>
<p><strong>ता इङ्गुदीस्नेहकृतप्रदीपमास्तीर्णमेध्याजिनतल्पमन्तः।</strong><br>
तस्यै सपर्यानुपदं दिनान्ते निवासहेतोरुटजं वितेरुः॥८१॥</p>
<p>तास्तापस्यस्तस्यै सीतायै सपर्यानुपदं पूजानन्तरं दिनान्ते सायंकाले निवास एव हेतुस्तस्य निवासहेतोः। निवासार्थमित्यर्थः। षष्ठी हेतुप्रयोगे&rsquo; इति षष्ठी। &lsquo;इङ्गुदी तापसतरुः&rsquo; इत्यमरः। इङ्गदीस्नेहेन कृतप्रदीपमन्तरास्तीर्णं मेध्यं शुद्धमजिनमेव तल्पं शय्या यस्मिंस्तमुटजं पर्णशालां वितेरुर्ददुः॥</p>
<p><strong>तत्राभिषेकप्रयता वसन्ती प्रयुक्तपूजा विधिनातिथिभ्यः।</strong><br>
वन्येन सा वल्कलिनी शरीरं पत्युः प्रजासंततये बभार॥८२॥</p>
<p>तत्राश्रमेऽभिषेकेण स्नानेन प्रयता नियता वसन्ती विधिना शास्त्रेणातिथिभ्यः प्रयुक्तपूजा</p>
<p>कृतसत्कारा वल्कलिनी सा सीता पत्युः प्रजासंततये संतानाविच्छेदाय हेतोः। वन्येन कन्दमूलादिना शरीरं बभार पुपोष॥</p>
<p><strong>अपि प्रभुः सानुशयोऽधुना स्यात्किमुत्सुकः शक्रजितोऽपि हन्ता।</strong><br>
शशंस सीतापरिदेवनान्तमनुष्ठितं शासनमग्रजायं॥८३॥</p>
<p>प्रभू राजाधुनापि सानुशयः सानुतापः स्यात्किम्। इति काकुः। उत्सुकः शक्रजित इन्द्रजितो हन्ता लक्ष्मणोऽपि सीतापरिदेवनान्तं सीताविलापान्तमनुष्ठितं शासनमग्रजाय शशंस॥</p>
<p><strong>बभूव रामः सहसा सवाष्पस्तुषारवर्षीव सहस्यचन्द्रः।</strong><br>
कौलीनभीतेन गृहान्निरस्ता न तेन वैदेहमुता मनस्तः॥८४॥</p>
<p>सहसा सपदि सबाष्पोरामः। तुषारवर्षी सहस्यचन्द्र इव। बभूव। अत्यश्रुतया तुषारवर्षिणा पौषचन्द्रेण तुल्योऽभूत्। &lsquo;पौषेतैषसहस्यौ द्वौ&rsquo; इत्यमरः। युक्तं चैतदित्याह— कौलीनाल्लोकापवादाद्भीतेन तेन रामेण वैदेहसुता सीता गृहान्निरस्ता। न मनस्तो मनसश्चित्तान्न निरस्ता। पञ्चम्यास्तसिल्॥</p>
<p><strong>निगृह्य शोकं स्वयमेव धीमान्वर्णाश्रमावेक्षणजागरूकः।</strong><br>
स भ्रातृसाधारणभोगमृद्धं राज्यं रजोरिक्तमनाः शशास॥८५॥</p>
<p>धीमान्वर्णानामाश्रमाणां चावेक्षणेऽनुसंधाने जागरूकोऽप्रमत्तः। &lsquo;जागरूकः&rsquo; इत्यूकप्रत्ययः। रजोरिक्तमना रजोगुणशून्यचेताः स रामः स्वयमेव शोकं निगृह्य निरुध्य भ्रातृभिः साधारणभोगम्। शरीरस्थितिमात्रोपयुक्तमित्यर्थः। ऋद्धं राज्यं शशास॥</p>
<p><strong>तामेकभार्थां परिवादभीरोः साध्वीमपि त्यक्तवतो नृपस्य।</strong><br>
वक्षस्यसंघट्टसुखं वसन्ती रेजे सपत्नीरहितेव लक्ष्मीः॥८६॥</p>
<p>परिवादभीरोर्निन्दाभीरोरत एवैकभार्यामपि साध्वीमपि तां सीतां त्यक्तवतो नृपस्य वक्षस्यसंघट्टसुखमसंभाव्यसुखं वसन्ती लक्ष्मीः सपत्नीरहितेव रेजे दिदीपे। तस्य स्त्र्यन्तरपरिग्रहो नाभूदिति भावः॥</p>
<p><strong>सीतां हित्वादशमुखरिपुर्नोपयेमे यदन्यां</strong><br>
तस्या एव प्रतिकृतिसखो यत्क्रतूनाजहार।**<br>
<strong>वृत्तान्तेन श्रवणविषयप्रापिणा तेन भर्तुः</strong><br>
**सा दुर्वारं कथमपि परित्यागदुःखं विषेहे॥८७॥</p>
<p>दशमुखरिपू रामः सीतां हित्वा त्यक्त्वान्यां स्त्रियं नोपयेमे न परिणीतवानिति यत्।‘उपाद्यमः स्वकरणे&rsquo; इत्यात्मनेपदम्। किंच। तस्याः सीताया एव प्रतिकृतेः प्रतिमाया हिरण्मय्याः सखा प्रतिकृतिसखः सन्क्रतूनाजहाराहृतवानिति यत्तेन श्रवणविषयप्रापिणा श्रोत्रदेशगामिना भर्तुर्वृत्तान्तेन वार्तया हेतुना सा सीता दुर्वारं दुर्निरोधं परित्यागेन यद्दुःखं तत्कथमपि विषेहे विसोढवती॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
व्याख्यया समेतो महाकविश्रीकालिदासकृतौ रघुवंशे महाकाव्ये**<br>
**सीतापरित्यागो नाम चतुर्दशः सर्गः।</p>
<p><strong>पञ्चदशः सर्गः।</strong></p>
<p>आरण्यकं<sup id="fnref:1"><a href="#fn:1" class="footnote-ref" role="doc-noteref">1</a></sup> गृहस्थानं श्वशुरौ यद्रजःकणाः (?)।<br>
स्वयमौद्वाहिकं गेहं तस्मै रामाय ते नमः (?)॥</p>
<p><strong>कृतसीतापरित्यागः स रत्नाकरमेखलाम्।</strong><br>
बुभुजे पृथिवीपालः पृथिवीमेव केवलाम्॥१॥</p>
<p>कृतसीतापरित्यागः स पृथिवीपालो रामो रत्नाकर एव मेखला यस्यास्ताम्। सार्णवामित्यर्थः। केवलाम्। एकामित्यर्थः। पृथिवीमेव बुभुजे भुक्तवान्। नतु पार्थिवीमित्यर्थः। सापि रत्नखचितमेखला पृथिव्याः कान्तासमाधिर्व्यज्यते। रामस्य स्त्र्यन्तरपरिग्रहो नास्तीति श्लोकाभिप्रायः॥</p>
<p><strong>लवणेन विलुप्तेज्यास्तामित्रेण तमभ्ययुः।</strong><br>
मुनयो यमुनाभाजः शरण्यं शरणार्थिनः॥२॥</p>
<p>लवणेन लवणाख्येन तामिस्रेण तमिस्राचारिणा। रक्षसेत्यर्थः। विलुप्तेज्या लुप्तयागक्रिया अतएव शरणार्थिनो रक्षणार्थिनो यमुनाभाजो यमुनातीरवासिनो मुनयः शरण्यं शरणाहं रक्षणसमर्थं तं रामं रक्षितारमभ्ययुः प्राप्ताः। यातेर्लङ्॥</p>
<p><strong>अवेक्ष्य रामं ते तस्मिन्न प्रजह्रुः स्वतेजसा।</strong><br>
त्राणाभावे हि शापास्त्राः कुर्वन्ति तपसो व्ययम्॥३॥</p>
<p>ते मुनयो राममवेक्ष्य। रक्षितारमिति शेषः। तस्मिल्लवणे स्वतेजसा शापरूपेण न प्रजह्रुः। तथाहि। त्रायत इति त्राणं रक्षकम्। कर्तरि ल्युट्। तदभावे शाप एवास्त्रं येषां ते शापास्त्राः सन्तस्तपसो व्ययं कुर्वन्ति। शापदानात्तपसो व्यय इति प्रसिद्धेः॥</p>
<p><strong>प्रतिशुश्राव काकुत्स्थस्तेभ्यो विघ्नप्रतिक्रियाम्।</strong><br>
धर्मसंरक्षणार्थैव प्रवृत्तिर्भुवि शार्ङ्गिणः॥ ४॥</p>
<p>काकुत्स्थो रामस्तेभ्यो मुनिभ्यो विघ्नप्रतिक्रियां लवणवधरूपां प्रतिशुश्राव प्रतिजज्ञे। तथाहि। भुवि शार्ङ्गिणो विष्णोः प्रवृत्ती रामरूपेणावतरणं धर्मसंरक्षणमेवार्थः प्रयोजनं यस्याःसा तथैव॥</p>
<p><strong>ते रामाय वधोपायमाचख्युर्विबुधद्विषः।</strong><br>
दुर्जयो लवणः शूली विशूलः प्रार्थ्यतामिति॥ ५॥</p>
<p>ते मुनयो रामाय विबुधद्विषः सुरारेर्लवणस्य वधोपायमाचख्युः। लुनातीति लवणः। नन्द्यादित्वाल्ल्युः। तत्रैव निपातनाण्णत्वम्। लवणः शूली शूलवान्दुर्जयोऽक्षयः। किंतु विशूलः शूलरहितः प्रार्थ्यतामभिगम्यताम्। &lsquo;याच्ञायामभियाने च प्रार्थना कथ्यते बुधैः&rsquo; इति केशवः॥</p>
<p><strong>आदिदेशाथ शत्रुघ्नं तेषां क्षेमाय राघवः।</strong><br>
करिष्यन्निव नामास्य यथार्थमरिनिग्रहात्॥६॥</p>
<p>अथ तेषां मुनीनां क्षेमाय क्षेमकरणाय राघवो रामः शत्रुघ्नमादिदेश। अत्रोत्प्रेक्ष्यते— अस्य शत्रुघ्नस्य नामारिनिग्रहाच्छत्रुहननाद्धेतोः। यथाभूतोऽर्थो यस्य तद्यथार्थं करिष्यन्निव। शत्रुन्हन्तीति शत्रुघ्नः। &lsquo;अमनुष्यकर्तृके च&rsquo; इति चकाराकृतघ्नशत्रुघ्नादयः सिद्धा इति दुर्गसिंहः। पाणिनीयेऽपि बहुलग्रहणाद्यथेष्टसिद्धिः &lsquo;कृत्यल्युटो बहुलम्&rsquo; इति॥</p>
<p>रामस्य स्वयमप्रयाणे हेतुमाह—</p>
<p><strong>यः कश्चन रघूणां हि परमेकः परंतपः।</strong><br>
अपवाद इवोत्सर्गं व्यावर्तयितुमीश्वरः॥७॥</p>
<p>हि यस्मात्। पराञ्छत्रूंस्तापयतीति परंतपः। &lsquo;द्विषत्परयोस्तापेः&rsquo; इति खच्प्रत्ययः। ‘खचि ह्रस्वः&rsquo; इति ह्रस्वः। रघूणां मध्ये यः कश्चनैकः। अपवादो विशेषशास्त्रमुत्सर्गे सामान्यशास्त्रमिव। परं शत्रुं व्यावर्तयितुं बाधितुमीश्वरः समर्थः। अतः शत्रुघ्नमेवादिदेशेति पूर्वेणान्वयः॥</p>
<p><strong>अग्रजेन प्रयुक्ताशीस्ततो दाशरथी रथी।</strong><br>
ययौ वनस्थलीः पश्यन्पुष्पिताः सुरभीरभीः॥८॥</p>
<p>ततोऽग्रजेन रामेण प्रयुक्ताशीः कृताशीर्वादो रथी रथिकोऽभीर्निर्भीको दाशरथिः पुष्पाणि संजातानि यासां ताः पुष्पिताः सुरभीरामोदमाना वनस्थलीः पश्यन्ययौ॥</p>
<p><strong>रामादेशादनुगता सेना तस्यार्थसिद्धये।</strong><br>
पश्चादध्ययनार्थस्य धातोरधिरिवाभवत्॥९॥</p>
<p>रामादेशादनुगता सेना तस्य शत्रुघ्नस्य। अध्ययनमर्थोऽभिधेयो यस्य तस्य। धातोः &lsquo;इङ्ङध्ययने&rsquo; इत्यस्य धातोः पश्चादधिरध्युपसर्ग इव। अर्थसिद्धये प्रयोजनसाधनायेत्येकत्र। अन्यत्राभिधेयसाधनाय। अभवत्। &lsquo;अर्थोऽभिधेयरैवस्तुप्रयोजननिवृत्तिषु&rsquo; इत्यमरः। यथा &lsquo;इङिकावध्युपसर्गं न व्यभिचरते&rsquo; इति न्यायेनाध्युपसर्गः स्वयमेवार्थसाधकस्य धातोः संनिधिमात्रेणोपकरोति सेनापि तस्य तद्वदिति भावः॥</p>
<p><strong>आदिष्टवर्त्मा मुनिभिः स गच्छंस्तपतां वरः।</strong><br>
विरराज रथप्रष्ठैर्वालखिल्यैरिवांशुमान्॥१०॥</p>
<p>रथप्रष्ठै रथाग्रगामिभिः। &lsquo;प्रष्टोऽग्रगामिनि&rsquo; इति निपातः। मुनिभिः पूर्वोक्तैरादिष्टवर्त्मा निर्दिष्टमार्गो गच्छंस्तपतां देदीप्यमानानां मध्ये वरः श्रेष्ठः स शत्रुघ्नः। बालखिल्यैर्मुनिभिरंशुमान्सूर्य इव। विरराज। तेऽपि रथप्रष्ठा इत्यनुसंधेयम्॥</p>
<p><strong>तस्य मार्गवशादेका बभूव वसतिर्यतः।</strong><br>
रथस्वनोत्कण्ठमृगे वाल्मीकीये तपोवने॥११॥</p>
<p>यतो गच्छतः। इण्धातोः शतृप्रत्ययः। तस्य शत्रुघ्नस्य मार्गवशाद्रथस्वन उत्कण्ठा उद्ग्रीवा मृगा यस्मिंस्तस्मिन्वाल्मीकी-ये वाल्मीकिसंबन्धिनि। &lsquo;वृद्धाच्छः&rsquo; इति छप्रत्ययः। तपोवन एका वसती रात्रिर्बभूव। तत्रैकां रात्रिमुषित इत्यर्थः। &lsquo;वसती रात्रिवेश्मनोः&rsquo; इत्यमरः॥</p>
<p><strong>तमृषिः पूजयामास कुमारं क्लान्तवाहनम्।</strong><br>
तपःप्रभावसिद्धाभिर्विशेषप्रतिपत्तिभिः॥१२॥</p>
<p>क्लान्तवाहनं श्रान्तयुग्यं तं कुमारं शत्रुघ्नमृषिर्वाल्मीकिस्तपःप्रभावसिद्धाभिर्विशेषप्रतिपत्तिभिरुत्कृष्टसंभावनाभिः पूजयामास॥</p>
<p><strong>तस्यामेवास्य यामिन्यामन्तर्वत्नी प्रजावती।</strong><br>
सुतावसूत संपन्नौ कोशदण्डाविव क्षितिः॥१३॥</p>
<p>तस्यामेव यामिन्यां रात्रावस्य शत्रुघ्नस्य। अन्तरस्या अस्तीत्यन्तर्वत्नी गर्भिणी। &lsquo;अन्तर्वत्नी च गर्भिणी&rsquo; इत्यमरः। &lsquo;अन्तर्वत्पतिवतोर्नुक्&rsquo; इति ङीप्। नुगागमश्च। प्रजावती भ्रातृजाया सीता। क्षितिः संपन्नौ समग्रौ कोशदण्डाविव। सुतावसूत॥</p>
<p><strong>संतानश्रवणाद्भ्रातुः सौमित्रिः सौमनस्यवान्।</strong><br>
प्राञ्जलिर्मुनिमामन्त्र्य प्रातर्युक्तरथो ययौ॥१४॥</p>
<p>भ्रातुर्ज्येष्ठस्य संतानश्रवणाद्धेतोः सौमनस्यवान्प्रीतिमान्सौमित्रिः शत्रुघ्नः प्रातर्युक्तरथः सज्जरथः सन्। प्राञ्जलिः कृताञ्जलिर्मुनिमामन्त्र्यापृच्छ्य ययौ॥</p>
<p><strong>स च प्राप मधूपघ्नं कुम्भीनस्याश्च कुक्षिजः।</strong><br>
वनात्करमिवादाय सत्त्वराशिमुपस्थितः॥१५॥</p>
<p>स शत्रुघ्नश्च मधूपघ्नं नाम लवणपुरं प्राप। कुम्भीनसी नाम रावणस्वसा। तस्याः कुक्षिजः पुत्रो लवणश्च वनात्करं बलिमिव सत्त्वानां प्राणिनां राशिमादायोपस्थितः प्राप्तः॥</p>
<p><strong>धूमधूम्रो वसागन्धी ज्वालाबभ्रुशिरोरुहः।</strong><br>
क्रव्याद्गणपरीवारश्चिताग्निरिव जंगमः॥१६॥</p>
<p>किंभूतो लवणः। धूम इव धूम्रः कृष्णलोहितवर्णः। &lsquo;धूम्रधूमलौ कृष्णलोहिते&rsquo; इत्यमरः। वसागन्धो हृन्मेदोगन्धः। सोऽस्यास्तीति वसागन्धी। &lsquo;हृन्मेदस्तु वपा वसा&rsquo; इत्यमरः। ज्वाला इव बभ्रवः पिशङ्गाः शिरोरुहाः केशा यस्य स तथोक्तः। &lsquo;विपुले नकुले विष्णौ बभ्रुः स्यात्पिङ्गले त्रिषु&rsquo; इत्यमरः। क्रव्यं मांसमदन्तीति क्रव्यादो राक्षसाः। तेषां गण</p>
<p>एव परीवारो यस्य स तथोक्तः। अतएव जंगमश्चरिष्णुश्चिताग्निरिव स्थितः। कृशानुपक्षे धूमैर्धूम्रवर्णः। ज्वाला एव शिरोरुहाः। क्रव्यादो गृध्रादयः। इत्यनुसंधेयम्॥</p>
<p><strong>अपशूलं तमासाद्य लवणं लक्ष्मणानुजः।</strong><br>
रुरोध संमुखीनो हि जयो रन्ध्रप्रहारिणाम्॥ १७॥</p>
<p>लक्ष्मणानुजः शत्रुघ्नोऽपशूलं शूलरहितं तं लवणमासाद्य रुरोध। तथाहि। रन्ध्रप्रहारिणां रन्ध्रप्रहरणशीलानाम्। अपशूलतैवात्र रन्ध्रम्। जयः संमुखीनो हि। संमुखस्य दर्शनो हि। &lsquo;यथामुखसंमुखस्य दर्शनः खः&rsquo; इति खप्रत्ययः। अधिकारलक्षणार्थस्तु दुर्लभ एव॥</p>
<p><strong>नातिपर्याप्तमालक्ष्य मत्कुक्षेरद्य भोजनम्।</strong><br>
दिष्ट्या त्वमसि मे धात्रा भीतेनेवोपपादितः॥१८॥</p>
<p><strong>इति संतर्ज्य शत्रुघ्नं राक्षसस्तज्जिघांसया।</strong><br>
प्रांशुमुत्पाटयामास मुस्तास्तम्बमिव द्रुमम्॥१९॥</p>
<p>युग्मम्। राक्षसो लवणः। अद्य मत्कुक्षेः। भुज्यत इति भोजनम्। भोज्यं मृगादिकं नातिपर्याप्तमनतिसमग्रमालक्ष्य दृष्ट्वा भीतेनेव धात्रा दिष्टया भाग्येन मे त्वमुपपादितः कल्पितोऽसि। इति शत्रुघ्नं संतर्ज्य तस्य शत्रुघ्नस्य जिघांसया हन्तुमिच्छया प्रांशुमुन्नतं द्रुमम्। मुस्तास्तम्बमिव। अक्लेशेनोत्पाटयामास॥</p>
<p><strong>सौमित्रेर्निशितैर्बाणैरन्तरा शकलीकृतः।</strong><br>
गात्रं पुष्परजः प्राप न शाखी नैर्ऋतेरितः॥२०॥</p>
<p>नैर्ऋतेरितो रक्षःप्रेरितः शाख्यन्तरा मध्ये निशितैर्बाणैः शकलीकृतः सन्सौमित्रेः शत्रुघ्नस्य गात्रं न प्राप। किंतु पुष्परजः प्राप॥</p>
<p><strong>विनाशात्तस्य वृक्षस्य रक्षस्तस्मै महोपलम्।</strong><br>
प्रजिघाय कृतान्तस्य मुष्टिं पृथगिव स्थितम्॥२१॥</p>
<p>रक्षो लवणस्तस्य वृक्षस्य विनाशाद्धेतोः। महोपलं महान्तं पाषाणम्। पृथक्स्थितं कृतान्तस्य यमस्य मुष्टिमिव। मुष्टिशब्दो द्विलिङ्गः। तस्मै शत्रुघ्नाय प्रजिघाय प्रहितवान्॥</p>
<p><strong>ऐन्द्रमस्त्रमुपादाय शत्रुघ्नेन स ताडितः।</strong><br>
सिकतात्वादपि परां प्रपेदे परमाणुताम्॥२२॥</p>
<p>स महोपलः शत्रुघ्नेनैन्द्रमिन्द्रदेवताकमस्त्रमुपादाय ताडितोऽभिहतः सन्। सिकतात्वात्सिकताभावादपि परां परमाणुतां प्रपेदे। यतोऽणुर्नास्ति स परमाणुरित्याहुः॥</p>
<p><strong>तमुपाद्रवदुद्यम्य दक्षिणं दोर्निशाचरः।</strong><br>
एकताल इवोत्पातपवनप्रेरितो गिरिः॥२३॥</p>
<p>निशाचरो राक्षसो दक्षिणं दोः। &lsquo;ककुद्दोषणी&rsquo; इति भगवतो भाष्यकारस्य प्रयोगाद्दोषशब्दस्य नपुंसकत्वं द्रष्टव्यम्। &lsquo;भुजबाहू प्रवेष्टो दोः&rsquo; इति पुंलिङ्गसाहचर्यात्पुंस्त्वं च। तथा च प्रयोगः—&lsquo;दोषं तस्य तथाविधस्य भजतः&rsquo; इति। सव्येतरं बाहुमुद्यम्य एक-</p>
<p>स्तालस्तदाख्यवृक्षो यस्मिन्स एकतालः। उत्पातपवनेन प्रेरितो गिरिरिव। तं शत्रुघ्नमुपाद्रवदभिद्रुतः॥</p>
<p><strong>कार्ष्णेन पत्रिणा शत्रुः स भिन्नहृदयः पतन्।</strong><br>
आनिनाय भुवः कम्पं जहाराश्रमवासिनाम्॥२४॥</p>
<p>सः शत्रुर्लवणः। कार्ष्णेन वैष्णवेन पत्त्रिणा बाणेन। उक्तं च रामायणे—&lsquo;एवमेष प्रजनितो विष्णोस्तेजोमयः शरः&rsquo; इति। &lsquo;विष्णुर्नारायणः कृष्णः&rsquo; इत्यमरः। भिन्नहृदयः पतन्भुवः कम्पमानिनायानीतवान्। देहभारादित्यर्थः। आश्रमवासिनां कम्पं जहार। तन्नाशादकुतोभया बभूवुरित्यर्थः॥</p>
<p><strong>वयसां पङ्कयः पेतुर्हतस्योपरि विद्विषः।</strong><br>
तत्प्रतिद्वन्द्विनो मूर्ध्नि दिव्याः कुसुमवृष्टयः॥२५॥</p>
<p>हृतस्य। विद्वेष्टीति विद्विट्। तस्य विद्विषो राक्षसस्योपरि वयसां पक्षिणां पङ्कयः पेतुः। तत्प्रतिद्वन्द्विनः शत्रुघ्नस्य मूर्ध्नि तु दिव्याः कुसुमवृष्टयः पेतुः॥</p>
<p><strong>स हत्वा लवणं वीरस्तदा मेने महौजसः।</strong><br>
भ्रातुः सोदर्यमात्मानमिन्द्रजिद्वधशोभिनः॥२६॥</p>
<p>स वीरः शत्रुघ्नो लवणं हत्वा तदात्मानं महोजसो महाबलस्येन्द्रजिद्वधेन शोभिनो भ्रातुर्लक्ष्मणस्य समानोदरे शयितं सोदर्यमेकोदरं मेने। &lsquo;सोदराद्यः&rsquo; इति यप्रत्ययः॥</p>
<p><strong>तस्य संस्तूयमानस्य चरितार्थैस्तपस्विभिः।</strong><br>
शुशुभे विक्रमोदग्रं व्रीडयावनतं शिरः॥२७॥</p>
<p>चरितार्थैः कृतार्थैः कृतकार्यैस्तपस्विभिः संस्तूयमानस्य तस्य शत्रुघ्नस्य विक्रमेणोदग्रमुन्नतं व्रीडया लज्जयावनतं नम्रं शिरः शुशुभे। विक्रान्तस्य लज्जैव भूषणमिति भावः॥</p>
<p><strong>उपकूलं स कालिन्द्याः पुरीं पौरुषभूषणः।</strong><br>
निर्ममे निर्ममोऽर्थेषु मथुरां मधुराकृतिः॥२८॥</p>
<p>पौरुषभूषणः। अर्थेषु विषयेषु निर्ममो निस्पृहः। मधुराकृतिः सौम्यरूपः। स शत्रुघ्नः कालिन्द्या यमुनाया उपकूलं कूले। विभक्त्यर्थेऽव्ययीभावः। मथुरां नाम पुरीं निर्ममे निर्मितवान्॥</p>
<p><strong>या सौराज्यप्रकाशाभिर्बभौ पौरविभूतिभिः।</strong><br>
स्वर्गाभिष्यन्दवमनं कृत्वेवोपनिवेशिता॥२९॥</p>
<p>या पूः। शत्रुघ्नः शोभनो राजा यस्याः पुरः सा सुराज्ञी। सुराज्ञ्या भावः सौराज्यम्। तेन प्रकाशाभिः प्रकाशमानाभिः पौराणां विभूतिभिरैश्वर्यैः। स्वर्गस्याभिष्यन्दोऽतिरिक्तजनः। तस्य वमनमाहरणं कृत्वोपनिवेशितोपस्थापितेव बभौ। अत्र कौटिल्यः—&lsquo;भूतपूर्वमभूतपूर्वं वा जनपदं परदेशप्रवाहेण स्वदेशाभिष्यन्दवमनेन वा निवेशयेत्&rsquo; इति॥</p>
<p><strong>तत्र सौधगतः पश्यन्यमुनां चक्रवाकिनीम्।</strong><br>
हेमभक्तिमतीं भूमेः प्रवेणीमिव पिप्रिये॥३०॥</p>
<p>तत्र मथुरायां सौधगतो हर्म्यारूढः स चक्रवाकिनीं चक्रवाकवतीं यमुनाम्। हेमभक्तिमतीं सुवर्णरचनावतीं भूमेः प्रवेणीं वेणीमिव। &lsquo;वेणी प्रवेणी&rsquo; इत्यमरः। पश्यन्पिप्रिये प्रीतः। &lsquo;प्रीङ् प्रीणने &rsquo; इति धातोर्दैवादिकाल्लिट्॥</p>
<p>संप्रति रामसंतानवृत्तान्तमाह—</p>
<p><strong>सखा दशरथस्यापि जनकस्य च मन्त्रकृत्।</strong><br>
संचस्कारोभयप्रीत्या मैथिलेयौ यथाविधि॥३१॥</p>
<p>दशरथस्य जनकस्य च सखा मन्त्रकृन्मन्त्रद्रष्टा स वाल्मीकिरपि। &lsquo;सुकर्मपापमन्त्रपुष्येषु कृञः&rsquo; इति क्विप्। उभयोर्दशरथजनकयोः प्रीत्या स्नेहेन मैथिलेयौ मैथिलीपुत्रौ यथाविधि यथाशास्त्रं संचस्कार संस्कृतवान्। जातकर्मादिभिरिति शेषः॥</p>
<p><strong>स तौ कुशलवोन्मृष्टगर्भक्लेदौ तदाख्यया।</strong><br>
कविः कुशलवावेव चकार किल नामतः॥३२॥</p>
<p>स कविर्वाल्मीकिः कुशैर्दर्भैर्लवैर्गोपुच्छलोमभिः। &lsquo;लवो लवणकिञ्जल्कपक्ष्मगोपुच्छलोमसु&rsquo; इति वैजयन्ती। उन्मृष्टो गर्भक्लेदो गर्भोपद्रवो ययोस्तौ कुशलवोन्मृष्टगर्भक्लेदौ तौ मैथिलेयौ तेषां कुशानां च लवानां चाख्यया नामतो नाम्ना यथासंख्यं कुशलवावेव चकार किल। कुशोन्मृष्टः कुशः। लवोन्मृष्टो लवः॥</p>
<p><strong>साङ्गं च वेदमध्याप्य किंचिदुत्क्रान्तशैशवौ।</strong><br>
स्वकृतिं गापयामास कविप्रथमपद्धतिम्॥३३॥</p>
<p>किंचिदुत्कान्तशैशवावतिक्रान्तबाल्यौ तौ साङ्गं च वेदमध्याप्य कवीनां प्रथमपद्धतिम्। कविताबीजमित्यर्थः। स्वकृतिं काव्यं रामायणाख्यं गापयामास। गापयतेर्लिट्। शब्दकर्मत्वात् &lsquo;गतिबुद्धि—&rsquo; इत्यादिना द्विकर्मकत्वम्॥</p>
<p><strong>रामस्य मधुरं वृत्तं गायन्तौ मातुरग्रतः।</strong><br>
तद्वियोगव्यथां किंचिच्छिथिलीचक्रतुः सुतौ॥३४॥</p>
<p>तौ सुतौ रामस्य वृत्तं मातुरग्रतो मधुरं गायन्तौ तद्वियोगव्यथां रामविरहवेदनां किंचिच्छिथिलीचक्रतुः॥</p>
<p><strong>इतरेऽपि रघोर्वश्यास्त्रयस्त्रेताग्नितेजसः।</strong><br>
तद्योगात्पतिवत्नीषु पत्नीष्वासन्द्विसूनवः॥३५॥</p>
<p>रघोर्वेश्या वंशे भवाः। त्रेतेत्यग्नयस्त्रेताग्नयः। तेषां तेज इव तेजो येषां ते त्रेताग्नितेजसः। इतरे रामादन्ये त्रयो भरतादयोऽपि तद्योगात्तेषां योगाद्भरतादिसंबन्धात्पतिवत्नीषु भर्तृमतीषु जीवत्पतिकासु। ख्यातिमतीष्वित्यर्थः। &lsquo;पतिवत्नी सभर्तृका&rsquo; इत्यमरः। &lsquo;अन्तर्वत्पतिवतोर्नुक्&rsquo; इति ङीप्प्रत्ययो नुमागमश्च। पत्नीषु द्विसूनव आसन्। द्वौ द्वौ सूनू येषां ते द्विसूनव इति विग्रहः। क्वचित्संख्याशब्दस्य वृत्तिविषये वीप्सार्थत्वं सप्तपर्णादिवत्॥</p>
<p><strong>शत्रुघातिनि शत्रुघ्नः सुबाहौ च बहुश्रुते।</strong><br>
मथुराविदिशे सुन्वोर्निदधे पूर्वजोत्सुकः॥३६॥</p>
<p>पूर्वजोत्सुको ज्येष्ठप्रियः शत्रुघ्नो बहुश्रुते शत्रुधातिनि सुबाहौ च तन्नामकयोः। सून्वोर्मथुरा च विदिशा च ते नगर्यौ निदधे। निधाय गत इत्यर्थः॥</p>
<p><strong>भूयस्तपोव्ययो मा भूद्वाल्मीकेरिति सोऽत्यगात्।</strong><br>
मैथिलीतनयोद्गीतनिःस्पन्दमृगमाश्रमम्॥३७॥</p>
<p>स शत्रुघ्नो मैथिलीतनययोः कुशलवयोरुद्गीतेन निःस्पन्दमृगं गीतप्रियतया निश्चलहरिणं चाल्मीकेराश्रमम्। भूयः पुनरपि तपोव्ययः संविधानकरणार्थं तपोहानिर्मा भूदिति हेतोः। अत्यगात्। अतिक्रम्य गत इत्यर्थः॥</p>
<p><strong>वशी विवेश चायोध्यां रथ्यासंस्कारशोभिनीम्।</strong><br>
लवणस्य वधात्पौरैरीक्षितोऽत्यन्तगौरवम्॥३८॥</p>
<p>वशी स लवणस्य वधाद्धेतोः पौरैः पौरजनैरत्यन्तं गौरवं यस्मिन्कर्मणि तत्तथेक्षितः सन्। रथ्यासंस्कारैस्तोरणादिभिः शोभते या तामयोध्यां विवेश च॥</p>
<p><strong>स ददर्श सभामध्ये सभासद्भिरुपस्थितम्।</strong><br>
रामं सीतापरित्यागादसामान्यपतिं भुवः॥३९॥</p>
<p>स शत्रुघ्नः सभामध्ये सभासद्भिः सभ्यैरुपस्थितं सेवितं सीतापरित्यागाद्भुवोऽसामान्यपतिमसाधारणपतिं रामं ददर्श॥</p>
<p><strong>तमभ्यनन्दत्प्रणतं लवणान्तकमग्रजः।</strong><br>
कालनेमिवधात्प्रीतस्तुराषाडिव शार्ङ्गिणम्॥४०॥</p>
<p>अग्रजो रामो लवणस्यान्तकं हन्तारं प्रणतं तं शत्रुघ्नम्। कालनेमिर्नाम राक्षसः। तस्य वधात्प्रीतः। तुरां वेगं सहत इति तुराषाडिन्द्रः। &lsquo;छन्दसि सहः&rsquo; इति ण्विः। यद्वा सहतेर्णिचि कृते साहयतेः क्विप्। &lsquo;अन्येषामपि दृश्यते&rsquo; इति पूर्वपदस्य दीर्घः। &lsquo;सहेः साडः सः&rsquo; इति षत्वम्। शार्ङ्गिणमुपेन्द्रमिव। अभ्यनन्दत्॥</p>
<p><strong>स पृष्टः सर्वतो वार्तमाख्यद्राज्ञे न संततिम्।</strong><br>
प्रत्यर्पयिष्यतः काले कवेराद्यस्य शासनात्॥४१॥</p>
<p>स शत्रुघ्नः पृष्टः सन्। सर्वतो वार्तं कुशलं राज्ञे रामायाख्यदाख्यातवान्। चक्षिङोलुङ्। ‘चक्षिङः ख्याञ्” इति ख्याञादेशः। &lsquo;अस्यतिवक्ति—&rsquo; इत्यङ्। &lsquo;आतो लोप इति च&rsquo; इत्याकारलोपः। ख्यातेर्वा लुङ्। संततिं कुशलवोत्पत्तिं नाख्यत्। कुतः। कालेऽवसरे प्रत्यर्पयिष्यत आद्यस्य कवेर्वाल्मीकेः शासनात्॥</p>
<p><strong>अथ जानपदो विप्रः शिशुमप्राप्तयौवनम्।</strong><br>
अवतार्याङ्कशय्यास्थं द्वारि चक्रन्द भूपतेः॥४२॥</p>
<p>अथ जनपदे भवो जानपदो विप्रः। कश्चिदिति शेषः। अप्राप्तयौवनं शिशुम्।</p>
<p>मृतमिति शेषः। भूपते रामस्य द्वार्यङ्कशय्यास्थं यथा तथावतार्याङ्कस्थत्वेनैवावरोप्य चक्रन्द चुक्रोश॥</p>
<p><strong>शोचनीयासि वसुधे या त्वं दशरथाच्च्युता।</strong><br>
रामहस्तमनुप्राप्य कष्टात्कष्टतरं गता॥४३॥</p>
<p>हे वसुधे, दशरथाच्च्युता या त्वं रामहस्तमनुप्राप्य कष्टात्कष्टतरं गता सती शोचनीयासि॥</p>
<p><strong>श्रुत्वा तस्य शुचो हेतुं गोप्ता जिह्वाय राघवः।</strong><br>
न ह्यकालभवो मृत्युरिक्ष्वाकुपदमस्पृशत्॥४४॥</p>
<p>गोप्ता रक्षको राघवस्तस्य विप्रस्य शुचः शोकस्य हेतुं पुत्रमरणरूपं श्रुत्वा जिह्वाय लज्जितः। कुतः। हि यस्मादकालभवो मृत्युरिक्ष्वाकूणां पदं राष्ट्रं नास्पृशत्। वृद्धे जीवति यवीयान्न म्रियत इत्यर्थः॥</p>
<p><strong>स मुहूर्तं क्षमस्वेति द्विजमाश्वास्य दुःखितम्।</strong><br>
यानं सस्मार कौबेरं वैवस्वतजिगीषया॥४५॥</p>
<p>स रामो दुःखितं द्विजं मुहूर्तं क्षमस्वेत्याश्वास्य वैवस्वतस्यान्तकस्यापि जिगीषया जेतुमिच्छया कौबेरं यानं पुष्पकं सस्मार॥</p>
<p><strong>आत्तशस्त्रस्तदध्यास्य प्रस्थितः स रघूद्वहः।</strong><br>
उच्चचार पुरस्तस्य गूढरूपा सरस्वती॥४६॥</p>
<p>स रघूद्वहो राम आत्तशस्त्रः सन्। तत्पुष्पकमध्यास्य प्रस्थितः। अथ तस्य पुरो गूढरूपा सरस्वत्यशरीरा वागुच्चचारोद्बभूव॥</p>
<p><strong>राजन्प्रजासु ते कश्चिदपचारः प्रवर्तते।</strong><br>
तमन्विष्य प्रशमयेर्भवितासि ततः कृती॥४७॥</p>
<p>हे राजन्, ते प्रजासु कश्चिदपचारो वर्णधर्मव्यतिरेकः प्रवर्तते। तमपचारमन्विष्य प्रशमयेः। ततः कृती कृतकृत्यो भवितासि भविष्यसि॥</p>
<p><strong>इत्याप्तवचनाद्रामो विनेष्यन्वर्णविक्रियाम्।</strong><br>
दिशः पपात पत्त्रेण वेगनिष्कम्पकेतुना॥४८॥</p>
<p>इत्याप्तवचनाद्रामो वर्णविक्रियां वर्णापचारं विनेष्यन्नपनेष्यन्वेगेन निष्कम्पकेतुना पत्त्रेणवाहनेन पुष्पकेन। &lsquo;पत्त्रं वाहनपक्षयोः&rsquo; इत्यमरः। दिशः पपात धावति स्म॥</p>
<p><strong>अथ धूमाभिताम्राक्षं वृक्षशाखावलम्बिनम्।</strong><br>
ददर्श कंचिदैक्ष्वाकस्तपस्यन्तमधोमुखम्॥४९॥</p>
<p>अथेक्ष्वाकुवंशप्रभव ऐक्ष्वाको रामः। &lsquo;कोपधादण्&rsquo; इत्यणि कृते &lsquo;दाण्डिनायन—&rsquo; इत्यादिनोकारलोपनिपातः। धूमेन पीयमानेनाभिताम्राक्षं वृक्षशाखावलम्बिनमधोमुखं तपस्यन्तं तपश्चरन्तं कंचित्पुरुषं ददर्श॥</p>
<p><strong>पृष्टनामान्वयो राज्ञा स किलाचष्ट धूमपः।</strong><br>
आत्मानं शम्बुकं नाम शूद्रं सुरपदार्थिनम्॥५०॥</p>
<p>राज्ञा नाम चान्वयश्च तौ पृष्टौ नामान्वयौ यस्य स तथोक्तः। धूमं पिबतीति धूमपः। &lsquo;सुपि&rsquo; इति योगविभागात्कप्रत्ययः। स पुरुष आत्मानं सुरपदार्थिनं स्वर्गार्थिनम्। अनेन प्रयोजनमपि पृष्ट इति ज्ञेयम्। शम्बुकं नाम शूद्रमाचष्ट बभाषे किल॥</p>
<p><strong>तपस्यनधिकारित्वात्प्रजानां तमघावहम्।</strong><br>
शीर्षच्छेद्यं परिच्छिद्य नियन्ता शस्त्रमाददे॥५१॥</p>
<p>तपस्यनधिकारित्वात्प्रजानामघावहं दुःखावहं तं शूद्रं शीर्षच्छेद्यम्। &lsquo;शीर्षच्छेदाद्यच्च&rsquo; इति यत्प्रत्ययः। परिच्छिद्य निश्चित्य नियन्ता रक्षको रामः शस्त्रमाददे जग्राह॥</p>
<p><strong>स तद्वक्रं हिमक्लिष्टकिञ्जल्कमिव पङ्कजम्।</strong><br>
ज्योतिष्कणाहतश्मश्रु कण्ठनालादपातयत्॥५२॥</p>
<p>स रामो ज्योतिष्कणैः स्फुलिङ्गैराहतानि दग्धानि श्मश्रूणि यस्य तत्तस्य वक्रम्। हिमक्लिष्टकिञ्जल्कं पङ्कजमिव। कण्ठ एव नालं तस्मादपातयत्॥</p>
<p><strong>कृतदण्डः स्वयं राज्ञा लेभे शूद्रः सतां गतिम्।</strong><br>
तपसा दुश्चरेणापि न स्वमार्गविलङ्घिना॥५३॥</p>
<p>शूद्रः शम्बुको राज्ञा स्वयं कृतदण्डः कृतशिक्षः सन्। सतां गतिं लेभे। दुश्चरेणापि स्वमार्गविलङ्घिना। अनधिकारदुष्टेनेत्यर्थः। तपसा न लेभे। अत्र मनुः—&lsquo;राजभिः कृतदण्डास्तु कृत्वा पापानि मानवाः। निर्मलाः स्वर्गमायान्ति सन्तः सुकृतिनो यथा॥&rsquo; इति॥</p>
<p><strong>रघुनाथोऽप्यगस्त्येन मार्गसंदर्शितात्मना।</strong><br>
महौजसा संयुयुजे शरत्काल इवेन्दुना॥५४॥</p>
<p>रघुनाथोऽपि मार्गसंदर्शितात्मना महौजसागस्त्येन। इन्दुना शरत्काल इव। संयुयुजे संगतः। इन्दावपि विशेषणं योज्यम्। रघुनाथेत्यत्र क्षुभ्रादित्वाण्णत्वाभावः॥</p>
<p><strong>कुम्भयोनिरलंकारं तस्मै दिव्यपरिग्रहम्।</strong><br>
ददौ दत्तं समुद्रेण पीतेनेवात्मनिष्क्रयम्॥५५॥</p>
<p>कुम्भयोनिरगस्त्यः पीतेन समुद्रेणात्मनिष्क्रयमिवात्ममोचनमूल्यमिव दत्तम्। अतएव परिगृह्यत इति व्युत्पत्त्या दिव्यपरिग्रहः। दिव्यानां परिग्राह्य इत्यर्थः। तमलंकारं तस्मै रामाय ददौ॥</p>
<p><strong>तं दधन्मैथिलीकण्ठनिर्व्यापारेण वाहुना।</strong><br>
पश्चान्निववृते रामः प्राक्परासुर्द्विजात्मजः॥५६॥</p>
<p>मैथिलीकण्ठनिर्व्यापारेण बाहुना तमलंकारं दधद्रामः पश्चान्निववृते निवृत्तः। परासुर्मृतो द्विजात्मजः प्राग्रामात्पूर्वं निववृते॥</p>
<p><strong>तस्य पूर्वोदितां निन्दां द्विजः पुत्रसमागतः।</strong><br>
स्तुत्या निवर्तयामास त्रातुर्वैवस्वतादपि॥५७॥</p>
<p>पुत्रसमागतः पुत्रेण संगतो द्विजो वैवस्वतादन्तकादपि त्रातू रक्षकस्य। &lsquo;भीन्नार्थानां भयहेतुः&rsquo; इत्यपादानात्पञ्चमी। तस्य रामस्य पूर्वोदितां पूर्वोक्तां निन्दां स्तुत्या निवर्तयामास॥</p>
<p><strong>तमध्वराय मुक्ताश्वं रक्षः कपिनरेश्वराः।</strong><br>
मेघाः सस्यमिवाम्भोभिरभ्यवर्षन्नुपायनैः॥५८॥</p>
<p>अध्वरायाश्वमेधाय मुक्ताश्वं तं रामं रक्षःकपिनरेश्वराः सुग्रीवविभीषणादयो राजानश्च मेघा अम्भोभिः सस्यमिव। उपायनैरभ्यवर्षन्॥</p>
<p><strong>दिग्भ्यो निमन्त्रिताश्चैनमभिजग्मुर्महर्षयः।</strong><br>
न भौमान्येव धिष्ण्यानि हित्वा ज्योतिर्मयान्यपि॥५९॥</p>
<p>निमत्रिता आहूता महर्षयश्च भूम्याः संबन्धीनि भौमानि धिष्ण्यानि स्थानान्येव न। धिष्ण्यं स्थाने गृहे भेऽग्नौ&rsquo; इत्यमरः। किंतु ज्योतिर्मयानि नक्षत्ररूपाणि धिष्ण्यान्यपि हित्वा दिग्भ्य एवं राममभिजग्मुः॥</p>
<p><strong>उपशल्यनिविष्टैस्तैश्चतुर्द्वारमुखी बभौ।</strong><br>
अयोध्या सृष्टलोकेव सद्यः पैतामही तनुः॥६०॥</p>
<p>चत्वारि द्वाराण्येव मुखानि यस्याः सा चतुर्द्वारमुख्ययोध्या। उपशल्येषु ग्रामान्तेषु निविष्टैः। &lsquo;ग्रामान्त उपशल्यं स्यात्&rsquo; इत्यमरः। तैर्महर्षिभिः। सद्यः सृष्टलोका पितामहस्यैयं पैतामही तनुर्मूर्तिरिव। बभौ॥</p>
<p><strong>श्लाघ्यस्त्यागोऽपि वैदेह्याः पत्युः प्राग्वंशवासिनः।</strong><br>
अनन्यजानेः सैवासीद्यस्माज्जाया हिरण्मयी॥६१॥</p>
<p>वैदेह्यास्त्यागोऽपि श्लाघ्यो वर्ण्य एव। कुतः। यस्मात्। प्राग्वंशः प्राचीनस्थूणो यज्ञशालाविशेषः। तद्वासिनः। नास्त्यन्या जाया यस्य तस्यानन्यजानेः। &lsquo;जायाया निङ्&rsquo; इति समासान्तो निङादेशः। पत्यू रामस्य हिरण्मयी सौवर्णी। &lsquo;दाण्डिनायन—&rsquo; आदिसूत्रेण निपातः। सा निजैव जाया पत्न्यासीत्। कविवाक्यमेतत्॥</p>
<p><strong>विधेरधिकसंभारस्ततः प्रववृते मखः।</strong><br>
आसन्यत्र क्रियाविघ्ना राक्षसा एव रक्षिणः॥६२॥</p>
<p>ततो विधेः शास्त्रादधिकसंभारोऽतिरिच्यमानपरिकरो मखः प्रववृते प्रवृत्तः। यत्र मखे। विहन्यन्त एभिरिति विघ्नाः प्रत्यूहाः। &lsquo;मखे यज्ञे यज्ञार्थे कविधानम्&rsquo; इति कः। क्रियाविघ्ना अनुष्ठानविघातका राक्षसा एव रक्षिणो रक्षका आसन्॥</p>
<p><strong>अथ प्राचेतसोपज्ञं रामायणमितस्ततः।</strong><br>
मैथिलेयौ कुशलवौ जगतुर्गुरुचोदितौ॥६३॥</p>
<p>अथ मैथिलेयौ।मैथिलीतनयौ। &lsquo;स्त्रीभ्यो ढक्&rsquo;। कुशलवौ गुरुणा वाल्मीकिना चोदितौ</p>
<p>प्रेरितौ सन्तौ। प्राचेतसो वाल्मीकिः। उपज्ञायत इत्युपज्ञा। &lsquo;आतश्चोपसर्गे&rsquo; इति कर्मण्यङ्प्रत्ययः। प्राचेतसस्योपज्ञा प्राचेतसोपज्ञम्। प्राचेतसेनादौ ज्ञातमित्यर्थः। &lsquo;उपज्ञा ज्ञानमाद्यं स्यात्&rsquo; इत्यमरः। &lsquo;उपज्ञोपक्रमं तदाद्याचिख्यासायाम्&rsquo; इति नपुंसकत्वम्। अय्यते ज्ञायतेऽनेनेत्ययनम्। रामस्यायनं चरितं रामायणं रामायणाख्यं काव्यम्। &lsquo;पूर्वपदात्संज्ञायामगः&rsquo; इति णत्वम्। उत्तरायणमितिवत्। इतस्ततो जगतुः। गायतेर्लिट्॥</p>
<p><strong>वृत्तं रामस्य वाल्मीकेः कृतिस्तौ किंनरस्वनौ।</strong><br>
किं तद्येन मनो हर्तुमलं स्यातां न शृण्वताम्॥६४॥</p>
<p>रामस्य वृत्तं वर्ण्यम्। वस्त्विति शेषः। वाल्मीकेः कृतिः काव्यम्। गेयमिति शेषः। तौ कुशलवौ किंनरस्वनौ किंनरकण्ठौ गायकौ। पुनरिति शेषः। अतएव तत्किं येन निमित्तेन तौ शृण्वतां मनो हर्तुमलं शक्तौ न स्याताम्। सर्वं सरसमित्यर्थः॥</p>
<p><strong>रूपे गीते च माधुर्यं तयोस्तज्ज्ञैर्निवेदितम्।</strong><br>
ददर्श सानुजो रामः शुश्राव च कुतूहली॥६५॥</p>
<p>ते जानन्तीति तज्ज्ञाः। तैस्तज्ज्ञैरभिज्ञैर्निवेदितं तयोः कुशलवयो रूपे आकारे गीते च माधुर्ये रामणीयकं सानुजो रामः कुतूहली सानन्दः सन्यथासंख्यं ददर्श शुश्राव च॥</p>
<p><strong>तद्गीतश्रवणैकाग्रा संसदश्रुमुखी बभौ।</strong><br>
हिमनिष्यन्दिनी प्रातर्निर्वातेव वनस्थली॥६६॥</p>
<p>तयोर्गीतश्रवण एकाग्रासक्ताश्रुमुखी। आनन्दादिति भावः। संसत्सभा। प्रातर्हिमनिष्यन्दिनी निर्वाता वातरहिता वनस्थलीव। बभौ शुशुभे। आनन्दपारवश्यान्निष्पन्दमास्त इत्यर्थः॥</p>
<p><strong>वयोवेषविसंवादि रामस्य च तयोस्तदा।</strong><br>
जनता प्रेक्ष्य सादृश्यं नाक्षिकम्पं व्यतिष्ठत॥६७॥</p>
<p>जनता जनानां समूहः। ‘ग्रामजनबन्धुसहायेभ्यस्तल्&rsquo; इति तल्प्रत्ययः। वयोवेषाभ्यामेव विसंवादि विलक्षणं तदा तयोः कुशलवयो रामस्य च सादृश्यं प्रेक्ष्य। नास्त्यक्षिकम्पो यस्मिन्कर्मणि तद्यथा तथा। नञर्थस्य नशब्दस्य बहुव्रीहिः। व्यतिष्ठतातिष्ठत्। &lsquo;समवप्रविभ्यः स्थः&rsquo; इत्यात्मनेपदम्। विस्मयादनिमिषमद्राक्षीदित्यर्थः॥</p>
<p><strong>उभयोर्न तथा लोकः प्रावीण्येन विसिष्मिये।</strong><br>
नृपतेः प्रीतिदानेषु वीतस्पृहतया यथा॥६८॥</p>
<p>लोको जन उभयोः कुमारयोः प्रावीण्येन नैपुण्येन तथा न विसिष्मिये न विस्मितवान्यथा नृपतेः प्रीतिदानेषु वीतस्पृहतया नैःस्पृह्येण विसिष्मिये॥</p>
<p><strong>गेये को नु विनेता वां कस्य चेयं कृतिः कवेः।</strong><br>
इति राजा स्वयं पृष्टौ तौ वाल्मीकिमशंसताम्॥६९॥</p>
<p>गेये गीते को नु वां युवयोर्विनेता शिक्षकः। नुशब्दः प्रश्ने। &lsquo;नु पृच्छायां वितर्के च&rsquo; इत्यमरः। इयं च कस्य कवेः कृतिरिति राज्ञा स्वयं पृष्टौ तौ कुशलवौ वाल्मीकिम-</p>
<p>शंसतामुक्तवन्तौ। विनेतारं कविं चेत्यर्थः। &lsquo;गेये केन विनीतौ वाम्&rsquo; इति पाठे वामिति युष्मदर्थप्रतिपादकमव्ययं द्रष्टव्यम्। तथा चायमर्थः—केन पुंसा वां युवां गेये गीतविषये विनीतौ शिक्षितौ। कर्मणि निष्ठाप्रत्ययः॥</p>
<p><strong>अथ सावरजो रामः प्राचेतसमुपेयिवान्।</strong><br>
उरीकृत्यात्मनो देहं राज्यमस्मै न्यवेदयत्॥७०॥</p>
<p>अथ सावरजो रामः प्राचेतसं वाल्मीकिमुपेयिवान्प्राप्तः सन्। देहमात्मन उरीकृत्य। आत्मानं स्थापयित्वेत्यर्थः। राज्यमस्मै प्राचेतसाय न्यवेदयत्समर्पितवान्॥</p>
<p><strong>स तावाख्याय रामाय मैथिलेयौ तदात्मजौ।</strong><br>
कविः कारुणिको वत्रे सीतायाः संपरिग्रहम्॥७१॥</p>
<p>करुणा प्रयोजनमस्य कारुणिको दयालुः। &lsquo;प्रयोजनम्&rsquo; इति ठञ्। &lsquo;स्याद्दयालुः कारुणिकः&rsquo; इत्यमरः। स कवी रामाय तौ मैथिलेयौ तदात्मजौ रामसुतावाख्याय सीतायाः संपरिग्रहं स्वीकारं वत्रे ययाचे॥</p>
<p><strong>तात शुद्धा समक्षं नः स्नुषा ते जातवेदसि।</strong><br>
दौरात्म्याद्रक्षसस्तां तु नात्रत्याः श्रद्दधुः प्रजाः॥७२॥</p>
<p>हे तात, ते स्नुषा सीता नोऽस्माकमक्ष्णोः समीपं समक्षम्। &lsquo;अव्ययीभावे शरत्प्रभृतिभ्यः&rsquo; इति समासान्तष्टच्। जातवेदसि वह्नौ शुद्धा। नास्माकमविश्वास इत्यर्थः। किंतु रक्षसो रावणस्य दौरात्म्यादत्रत्याः प्रजास्तां न श्रद्दधुर्न विशश्वसुः॥</p>
<p><strong>ताः स्वचारित्रमुद्दिश्य प्रत्याययतु मैथिली।</strong><br>
ततः पुत्रवतीमेनां प्रतिपत्स्ये त्वदाज्ञया॥७३॥</p>
<p>मैथिली स्वचारित्रमुद्दिश्य ताः प्रजाः प्रत्याययतु विश्वासयतु। विश्वासस्य बुद्धिरूपत्वात्</p>
<p>&lsquo;णौ गमिरबोधने&rsquo; इति इणो गम्यादेशो नास्ति। ततोऽनन्तरं पुत्रवतीमेनां सीतां त्वदाज्ञया प्रतिपत्स्ये स्वीकरिष्ये॥</p>
<p><strong>इति प्रतिश्रुते राज्ञा जानकीमाश्रमान्मुनिः।</strong><br>
शिष्यैरानाययामास स्वसिद्धिं नियमैरिव॥७४॥</p>
<p>राज्ञेति प्रतिश्रुते प्रतिज्ञाते सति मुनिराश्रमाज्जानकीं शिष्यैः प्रयोज्यैः स्वसिद्धिं स्वार्थसिद्धिं नियमैस्तपोभिरिव। आनाययामास॥</p>
<p><strong>अन्येद्युरथ काकुत्स्थः संनिपात्य पुरौकसः।</strong><br>
कविमाह्वाययामास प्रस्तुतप्रतिपत्तये॥७५॥</p>
<p>अथ काकुत्स्थो रामः। अन्येद्युरन्यस्मिन्नहनि प्रस्तुतप्रतिपत्तये प्रकृतकार्यानुसंधानाय पुरौकसः पौरान्संनिपात्य मेलयित्वा कविं वाल्मीकिमाह्वाययामासाकारयामास॥</p>
<p><strong>स्वरसंस्कारवत्यासौ पुत्राभ्यामथ सीतया।</strong><br>
ऋचेवोदर्चिषं सूर्यं रामं मुनिरुपस्थितः॥७६॥</p>
<p>अथ। स्वर उदात्तादिः। संस्कारः शब्दशुद्धिः। तद्वत्या ऋचा सावित्र्योदर्चिषं सूर्यमिव। पुत्राभ्यामुपलक्षितया सीतया करणेनोदर्चिषं राममसौ मुनिरुपस्थित उपतस्थे॥</p>
<p><strong>काषायपरिवीतेन स्वपदार्पितचक्षुषा।</strong><br>
अन्वमीयत शुद्धेति शान्तेन वपुषैव सा॥७७॥</p>
<p>कषायेण रक्तं काषायम्। &lsquo;तेन रक्तं रागात्&rsquo; इत्यण्। तेन परिवीतेन संवृतेन स्वपदार्पितचक्षुषा शान्तेन प्रसन्नेन वपुषैव सा सीता शुद्धा साध्वीत्यन्वमीयतानमिता॥</p>
<p><strong>जनास्तदालोकपथात्प्रतिसंहृतचक्षुषः।</strong><br>
तस्थुस्तेऽवाङ्मुखाः सर्वे फलिता इव शालयः॥७८॥</p>
<p>तस्याः सीतायाः कर्मण आलोकपथाद्दर्शनमार्गात्प्रतिसंहृतचक्षुषो निवर्तितदृष्टयः सर्वे जनाः। फलिताः शालय इव। अवाङ्मुखा अवनतमुखास्तस्थुः॥</p>
<p><strong>तां दृष्टिविषये भर्तुर्मुनिरास्थितविष्टरः।</strong><br>
कुरु निःसंशयं वत्से स्ववृत्ते लोकमित्यशात्॥७९॥</p>
<p>आस्थितविष्टरोऽधिष्ठितासनो मुनिः। हे वत्से, भर्तुर्दृष्टिविषये समक्षं स्ववृत्ते स्वचरिते विषये लोकं निःसंशयं कुरु। इति तां सीतामशाच्छास्ति स्म॥</p>
<p><strong>अथ वाल्मीकिशिष्येण पुण्यमावर्जितं पयः।</strong><br>
आचम्योदीरयामास सीता सत्यां सरस्वतीम्॥८०॥</p>
<p>अथ वाल्मीकिशिष्येणावर्जितं दत्तं पुण्यं पय आचम्य सीता सत्यां सरस्वतीं वाचमुदीरयामासोच्चारयामास॥</p>
<p><strong>वाङ्मनःकर्मभिः पत्यौ व्यभिचारो यथा न मे।</strong><br>
तथा विश्वंभरे देवि मामन्तर्धातुमर्हसि॥८१॥</p>
<p>वाङ्मनः कर्मभिः पत्यौ विषये मे व्यभिचारः स्खालित्यं न यथा नास्ति यदि तथा तर्हि। विश्वं बिभर्तीति विश्वंभरा भूमिः। &lsquo;संज्ञायां भृत्—&lsquo;इत्यादिना खच्प्रत्ययः। &lsquo;अरुर्द्विषत्—&lsquo;इत्यादिना मुमागमः। हे विश्वंभरे देवि, मामन्तर्धातुं गर्भे वासयितुमर्हसि॥</p>
<p><strong>एवमुक्ते तया साध्व्या रन्ध्रात्सद्योभवाद्भुवः।</strong><br>
शातह्रदमिव ज्योतिः प्रभामण्डलमुद्ययौ॥८२॥</p>
<p>साध्व्या पतिव्रतया तया सीतयैवमुक्ते सती सद्योभवाद्भुवो रन्ध्राच्छातह्रदं वैद्युतं ज्योतिरिव प्रभामण्डलमुद्ययौ॥</p>
<p><strong>तत्र नागफणोत्क्षिप्तसिंहासननिषेदुषी।</strong><br>
समुद्ररशना साक्षात्प्रादुरासीद्वसुंधरा॥८३॥</p>
<p>तत्र प्रभामण्डले नागफणोत्क्षिप्ते सिंहासने निषेदुष्यासीना समुद्ररशना समुद्रमेखला साक्षात्। वसूनि धारयतीति वसुंधरा भूमिः। &lsquo;खचि ह्रस्वः&rsquo; इति ह्रस्वः। प्रादुरासीत्॥</p>
<p><strong>सा सीतामङ्कमारोप्य भर्तृप्रणिहितेक्षणाम्।</strong><br>
मा मेति व्याहरत्येव तस्मिन्पातालमभ्यगात्॥८४॥</p>
<p>सा वसुंधरा भर्तरि प्रणिहितेक्षणां दत्तदृष्टिं सीतामङ्कमारोप्य तस्मिन्भर्तरि रामे मा मेति मा हरेति व्याहरति वदत्येव। व्याहरन्तमनादृत्येत्यर्थः। &lsquo;षष्ठी चानादरे&rsquo; इति सप्तमी। पातालमभ्यगात्॥</p>
<p><strong>धरायां तस्य संरम्भं सीताप्रत्यर्पणैषिणः।</strong><br>
गुरुर्विधिबलापेक्षी शमयामास धन्विनः॥८५॥</p>
<p>सीताप्रत्यर्पणमिच्छतीति तथोक्तस्य धन्विन आत्तधनुषस्तस्य रामस्य धरायां विषये संरम्भं विधिबलापेक्षी दैवशक्तिदर्शी गुरुर्ब्रह्मा शमयामास। अवश्यंभावी विधिरिति भावः॥</p>
<p><strong>ऋषीन्विसृज्य यज्ञान्ते सुहृदश्व पुरस्कृतान्।</strong><br>
रामः सीतागतं स्नेहं निदधे तदपत्ययोः॥८६॥</p>
<p>रामो यज्ञान्ते पुरस्कृतान्पूजितानृषीन्सुहृदश्च विसृज्य सीतागतं स्नेहं तदपत्ययोः कुशलवयोर्निदधे॥</p>
<p><strong>युधाजितश्च संदेशात्स देशं सिन्धुनामकम्।</strong><br>
ददौ दत्तप्रभावाय भरताय भृतप्रजः॥८७॥</p>
<p>किंच। भृतप्रजः स रामो युधाजितो भरतमातुलस्य संदेशात्सिन्धुनामकं देशं दत्तप्रभावाय दत्तैश्वर्याय। रामेणेति शेषः। भरताय ददौ॥</p>
<p><strong>भरतस्तत्र गन्धर्वान्युधि निर्जित्य केवलम्।</strong><br>
आतोद्यं ग्राहयामास समत्याजयदायुधम्॥८८॥</p>
<p>तत्र सिन्धुदेशे भरतोऽपि युधि गन्धर्वान्निर्जित्य केवलमेकमातोयं वीणाम्। &lsquo;ततं वीणादिकं वाद्यमानद्धं मुरजादिकम्। वंशादिकं तु सुधिरं कांस्यतालादिकं घनम्॥ चतुर्विधमिदं वाद्यं वादित्रातोद्यनामकम्॥&rsquo; इत्यमरः। ग्राहयामास। आयुधं समत्याजयत्त्याजितवान्। ग्रहित्यज्योर्ण्यन्तयोर्द्विकर्मकत्वं नित्यमित्यनुसंधेयम्॥</p>
<p><strong>स तक्षपुष्कलौ पुत्रौ राजधान्योस्तदाख्ययोः।</strong><br>
अभिषिच्याभिषेकार्हौ रामान्तिकमगात्पुनः॥८९॥</p>
<p>स भरतः। अभिषेकार्हौ तक्षपुष्कलौ नाम पुत्रौ तदाख्ययोः। तक्षपुष्कलाख्ययोरित्यर्थः। पुष्कलं पुष्कलावत्यां तक्षं तक्षशिलायामिति राजधान्योर्नगर्योरभिषिच्य पुना रामान्तिकमगात्॥</p>
<p><strong>अङ्गदं चन्द्रकेतुं च लक्ष्मणोऽप्यात्मसंभवौ।</strong><br>
शासनाद्रघुनाथस्य चक्रे कारापथेश्वरौ॥९०॥</p>
<p>लक्ष्मणोऽपि रघुनाथस्य रामस्य शासनादङ्गदं चन्द्रकेतुं च तदाख्यावात्मसंभवौ पुत्रौ। कारापथो नाम देशः। तस्येश्वरौ चक्रे॥</p>
<p><strong>इत्यारोपितपुत्रास्ते जननीनां जनेश्वराः।</strong><br>
भर्तृलोकप्रपन्नानां निवापान्विदधुः क्रमात्॥९१॥</p>
<p>इत्यारोपितपुत्रास्ते जनेश्वरा रामादयो भर्तृलोकप्रपन्नानां स्वर्यातानां जननीनां क्रमान्निवापाञ्श्राद्धादीन्विदधुश्चक्रुः॥</p>
<p><strong>उपेत्य मुनिवेषोऽथ कालः प्रोवाच राघवम्।</strong><br>
रहःसंवादिनौ पश्येदावां यस्तं त्यजेरिति॥९२॥</p>
<p>अथ कालोऽन्तको मुनिवेषः सन्नुपेत्य राघवं प्रोवाच। किमित्याह— रहस्येकान्ते संवादिनौ संभाषिणावावां यः पश्येत्। रहस्यभङ्गं कुर्यादित्यर्थः। तं त्यजेरिति॥</p>
<p><strong>तथेति प्रतिपन्नाय विवृतात्मा नृपाय सः।</strong><br>
आचख्यौ दिवमध्यास्व शासनात्परमोष्ठनः॥९३॥</p>
<p>स कालस्तथेति प्रतिपन्नाय नृपाय रामाय विवृतात्मा प्रकाशितनिजस्वरूपः सन्। परमेष्ठिनो ब्रह्मणः शासनाद्दिवमध्यास्वेत्याचख्यौ॥</p>
<p><strong>विद्वानपि तयोर्द्वाःस्थः समयं लक्ष्मणोऽभिनत्।</strong><br>
भीतो दुर्वाससः शापाद्रामसंदर्शनार्थिनः॥९४॥</p>
<p>द्वाःस्थो द्वारि नियुक्तो लक्ष्मणो विद्वानपि पूर्वश्लोकोक्तं जानन्नपि रामसंदर्शनार्थिनो दुर्वाससो मुनेः शापाद्भीतः सन्। तयोः कालरामयोः समयं संवादमभिनद्बिभेद॥</p>
<p><strong>स गत्वा सरयूतीरं देहत्यागेन योगवित्।</strong><br>
चकारावितथां भ्रातुः प्रतिज्ञां पूर्वजन्मनः॥९५॥</p>
<p>योगविद्योगमार्गवेदी स लक्ष्मणः सरयूतीरं गत्वा देहत्यागेन पूर्वजन्मनो भ्रातुः प्रतिज्ञामवितथां सत्यां चकार॥</p>
<p><strong>तस्मिन्नात्मचतुर्भागे प्राङ्नाकमधितस्थुषि।</strong><br>
राघवः शिथिलं तस्थौ भुवि धर्मस्त्रिपादिव॥९६॥</p>
<p>चतुर्थो भागश्चतुर्भागः। संख्याशब्दस्य वृत्तिविषये पूरणार्थत्वं शतांशवत्। आत्मचतुर्भागे तस्मिंल्लक्ष्मणे प्राङ्नाकमधितस्थुषि पूर्वं स्वर्गं जग्मुषि सति राघवो रामः। भुवि त्रिपाद्धर्म इव। शिथिलं तस्थौ। पादविकलो हि शिथिलं तिष्ठतीति भावः। त्रेतायां धर्मस्त्रिपादित्याहुः। पादश्चतुर्थीशः। अङ्घ्रिश्च ध्वन्यते। &lsquo;पादा रश्म्यङ्घ्रितुर्यांशाः&rsquo; इत्यमरः। त्रयः पादा यस्यासौ त्रिपात्। &lsquo;संख्यासुपूर्वस्य&rsquo; इत्यकारलोपः समासान्तः॥</p>
<p><strong>स निवेश्य कुशावत्यां रिपुनागाङ्कुशं कुशम्।</strong><br>
शरावत्यां सतां सूक्तैर्जनिताश्रुलवं लवम्॥९७॥</p>
<p><strong>उदक्प्रतस्थे स्थिरधीः सानुजोऽग्निपुरःसरः।</strong><br>
अन्वितः पतिवात्सल्याद्गृहवर्जमयोध्यया॥९८॥</p>
<p>युग्मम्। स्थिरधीः स रामः। रिपव एव नागा गजास्तेषामङ्कुशं निवारकं कुशं कुशावत्यां पुर्यां निवेश्य स्थापयित्वा। सूक्तैः समीचीनवचनैः सतां जनिता अश्रुलवा अश्रुलेशा येन तं लवं लवाख्यं पुत्रम्। &lsquo;लवो लेशे विलासे च छेदने रामनन्दने&rsquo; इति विश्वः।</p>
<p>शरावत्यां पुर्याम्। &lsquo;शरादीनां च&rsquo; इति शरकुशशब्दयोर्दीर्घः। निवेश्य। सानुजोऽग्निपुरःसरः सन्। पत्यौ भर्तरि वात्सल्यादनुरागात्। गृहान्वर्जयित्वा गृहवर्जम्। &lsquo;द्वितीयायां च&rsquo; इति णमुल्। अयं क्वचिदपरीप्सायामपीष्यते। &lsquo;अनुदात्तं पदमेकवर्जम्&rsquo; इत्येकाचः शेषतया व्याख्यातत्वात्। परीप्सा त्वरा। अयोध्ययान्वितोऽनुगत उदक्प्रतस्थे॥</p>
<p><strong>जगृहुस्तस्य चित्तज्ञाः पदवीं हरिराक्षसाः।</strong><br>
कदम्बमुकुलस्थूलैरभिदृष्टां प्रजाश्रुभिः॥९९॥</p>
<p>चित्तज्ञा हरिराक्षसाः कदम्बमुकुलस्थूलैः प्रजाश्रुभिरभिवृष्टां तस्य रामस्य पदवीं मार्गं जगृहुः। तेऽप्यनुजग्मुरित्यर्थः॥</p>
<p><strong>उपस्थितविमानेन तेन भक्तानुकम्पिना।</strong><br>
चक्रे त्रिदिवनिःश्रेणिः सरयूरनुयायिनाम्॥१००॥</p>
<p>उपस्थितं प्राप्तं विमानं यस्य तेन। भक्ताननुकम्पत इति भक्तानुकम्पिना। तेन रामेणानुयायिनां सरयूस्त्रिदिवनिःश्रेणिः स्वर्गाधिरोहणी चक्रे। &lsquo;निःश्रेणिस्त्वधिरोहणी&rsquo; इत्यमरः॥</p>
<p><strong>यद्गोप्रतरकल्पोऽभूत्संमर्दस्तत्र मज्जताम्।</strong><br>
अतस्तदाख्यया तीर्थं पावनं भुवि पप्रथे॥१०१॥</p>
<p>यद्यस्मात्तत्र सरय्वां मज्जतां संमर्दः। गोप्रतरो गोप्रतरणम्। तत्कल्पोऽभूत्। अतस्तदाख्यया गोप्रतराख्यया पावनं शोधकं तीर्थं भुवि पप्रथे॥</p>
<p><strong>स विभुर्विबुधांशेषु प्रतिपन्नात्ममूर्तिषु।</strong><br>
त्रिदशीभूतपौराणां स्वर्गान्तरमकल्पयत्॥१०२॥</p>
<p>विभुः प्रभु स रामो विबुधानामंशेषु सुग्रीवादिषु प्रतिपन्नात्ममूर्तिषु सत्सु त्रिदशीभूता देवभुवनं गता ये पौरास्तेषां नूतनसुराणां स्वर्गान्तरमकल्पयत्॥</p>
<p><strong>निर्वर्त्यैवं दशमुखशिरश्छेदकार्यं सुराणां</strong><br>
विष्वक्सेनः स्वतनुमविशत्सर्वलोकप्रतिष्ठाम्।**<br>
<strong>लङ्कानाथं पवनतनयं चोभयं स्थापयित्वा</strong><br>
**कीर्तिस्तम्भद्वयमिव गिरौ दक्षिणे चोत्तरे च॥१०३॥</p>
<p>विष्वक्सेनो विष्णुरेवं सुराणां दशमुखशिरश्छेदकार्यं निर्वर्त्य निष्पाद्य। लङ्कानाथं बिभीषणं पवनतनयं हनूमन्तं चोभयं कार्तिस्तम्भद्वयमिव। दक्षिणे गिरौ चित्रकूटे चोत्तरे गिरौ हिमवति च स्थापयित्वा। सर्वलोकप्रतिष्ठां सर्वलोकाश्रयभूतां स्वतनुं स्वमूर्तिमविशत्॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
व्याख्यया समेतो महाकविश्रीकालिदासकृतौ रघुवंशे महाकाव्ये**<br>
**श्रीरामस्वर्गारोहणो नाम पञ्चदशः सर्गः।</p>
<p><strong>षोडशः सर्गः।</strong></p>
<p>वृन्दारका यस्य भवन्ति भृङ्गा मन्दाकिनी यन्मकरन्दबिन्दुः।<br>
तवारविन्दाक्ष पदारविन्दं वन्दे चतुर्वर्गचतुष्पदं तत्॥</p>
<p><strong>अथेतरे सप्त रघुप्रवीरा ज्येष्टं पुरोजन्मतया गुणैश्च।</strong><br>
चक्रुः कुशं रत्नविशेषभाजं सौभ्रात्रमेषां हि कुलानुसारि॥१॥</p>
<p>अथ रामनिर्वाणानन्तरमितरे लवादयः सप्त रघुप्रवीराः। पुरः पूर्वं जन्म यस्य तस्य भावस्तत्ता तया। गुणैश्च ज्येष्ठं क्रुशं रत्नविशेषभाजं तत्तच्छ्रेष्ठवस्तुभागिनं चक्रुः। तदुक्तम्— &lsquo;जातौ जातौ यदुत्कृष्टं तद्रत्नमभिधीयते&rsquo; इति। तथाहि। सुभ्रातॄणां भावः सौभ्रात्रम्। &lsquo;हायनान्त—&rsquo; इत्यादिना युवादित्वादण्प्रत्ययः। एषां कुशलवादीनां कुलानुसारि वंशानुगतं हि॥</p>
<p><strong>ते सेतुवार्तागजबन्धमुख्यैरभ्युच्छ्रिताः कर्मभिरप्यवन्ध्यैः।</strong><br>
अन्योन्यदेशप्रविभागसीमां वेलां समुद्रा इव न व्यतीयुः॥२॥</p>
<p>सेतुजर्लबन्धः। वार्ता कृषिगोरक्षणादिः। &lsquo;वार्ता कृष्याद्युदन्तयोः&rsquo; इति विश्वः। गजबन्ध आकरेभ्यो गजग्रहणम्। ते मुख्यं प्रधानं येषां तैरवन्ध्यैः सफलैः कर्मभिरभ्युच्छ्रिताः। अतिसमर्था अपीत्यर्थः। ते कुशादयः। प्रविभज्यन्त इति प्रविभागाः। अन्योन्यदेशप्रविभागानां या सीमा ताम्। वेलां समुद्रा इव। न व्यतीयुर्नातिचक्रमुः। अत्र कामन्दकः — &lsquo;कृषिर्वणिक्पथो दुर्गं सेतुः कुञ्जरबन्धनम्। खन्याकरधनादानं शून्यानां च निवेशनम्॥ अष्टवर्गमिमं साधुः स्वयं वृद्धोऽपि वर्धयेत्॥&rsquo; इति॥</p>
<p><strong>चतुर्भुजांशप्रभवः स तेषां दानप्रवृत्तेरनुपारतानाम्।</strong><br>
सुरद्विपानामिव सामयोनिर्भिन्नोऽष्टधा विप्रससार वंशः॥३॥</p>
<p>चतुर्भुजौ विष्णुः। तस्यांशा रामादयः। ते प्रभवाः कारणानि यस्य स तथोक्तः। दानं त्यागो मदश्च। &lsquo;दानं गजमदे त्यागे&rsquo; इति विश्वः। प्रवृत्तिर्व्यापारः प्रवाहश्च। दानप्रवृत्तेरनुपारतानां तेषां कुशलवादीनां स वंशः। सामयोनिः सामवेदप्रभवो दानप्रवृत्तेरनुपारतानां सुरद्विपानां दिग्गजानां वंश इव। अष्टधा भिन्नः सन्। विप्रससार विस्तृतोऽभूत्। सामयोनिरित्यत्र पालकाव्यः— &lsquo;सूर्यस्याण्डकपाले द्वे समानीय प्रजापतिः। हस्ताभ्यां परिगृह्याथ सप्त सामान्यगायत॥ गायतो ब्रह्मणस्तस्मात्समुत्पेतुर्मतङ्गजाः॥&rsquo; इति॥</p>
<p><strong>अथार्धरात्रे स्तिमितप्रदीपे शय्यागृहे सुप्तजने प्रबुद्धः।</strong><br>
कुशः प्रवासस्थकलत्रवेषामदृष्टपूर्वं वनितामपश्यत्॥४॥</p>
<p>अथ। अर्धं रात्रेरर्धरात्रः। &lsquo;अर्धं नपुंसकम्&rsquo; इत्येकदेशसमासः। &lsquo;अहःसर्वैकदेशसंख्यातपुण्याच्च रात्रेः&rsquo; इति समासान्तोऽच्प्रत्ययः। &lsquo;रात्राह्नाहाः पुंसि&rsquo; इति नियमात्पुंस्त्वम्। अर्धरात्रे निशीथे स्तिमितप्रदीपे सुप्तजने शय्यागृहे प्रबुद्धः। न तु सुप्तः। कुशः प्रवासस्थकलत्रवेषां प्रोषितभर्तृकावेषाम्। अदृष्टा पूर्वमित्यदृष्टपूर्वा ताम्। सुप्सुपेति समासः। वनितामपश्यत्॥</p>
<p><strong>सा साधुसाधारणपार्थिवर्द्धेः स्थित्वा पुरस्तात्पुरुहूतभासः।</strong><br>
जेतुः परेषां जयशब्दपूर्वं तस्याञ्जलिं बन्धुमतो बबन्ध॥५॥</p>
<p>सा वनिता साधुसाधारणपार्थिवर्द्धेः सज्जनसाधारणराज्यश्रियः पुरुहूतभास इन्द्रतेजैसः परेषां शत्रूणां जेतुर्बन्धुमतस्तस्य कुशस्य पुरस्तात्स्थित्वा जयशब्दपूर्वं यथा तथाञ्जलिंबबन्ध॥</p>
<p><strong>अथानपोढार्गलमप्यगारं छायामिवादर्शतलं प्रविष्टाम्।</strong><br>
सविस्मयो दाशरथेस्तनूजः प्रोवाच पूर्वार्धविसृष्टतल्पः॥६॥</p>
<p>अथ सविस्मयः पूर्वोर्धेन, शरीरपूर्वभागेन विसृष्टतल्पस्त्यक्तशय्यो दाशरथैस्तनूजः कुशः। अनपोढार्गलमनुद्घाटितविष्कम्भमपि। &lsquo;तद्विष्कम्भेऽर्गलं न ना&rsquo; इत्यमरः। अगारम्। आदर्शतलं छायामिव। प्रविष्टां तां वनितां प्रोवाचावदत्॥</p>
<p><strong>लब्धान्तरा सावरणेऽपि गेहे योगप्रभावो न च लक्ष्यते ते।</strong><br>
बिभर्षि चाकारमनिर्वृतानां मृणालिनी हैममिवोपरागम्॥७॥</p>
<p><strong>का त्वं शुभे कस्य परिग्रहो वा किं वा मदभ्यागमकारणं ते।</strong><br>
आचक्ष्व मत्वा वशिनां रघूणां मनः परस्त्रीविमुखप्रवृत्ति॥८॥</p>
<p>युग्मम्। सावरणेऽपि गेहे लब्धान्तरा लब्धावकाशा। त्वमिति शेषः। योगप्रभावश्च ते न लक्ष्यते। मृणालिनी हैमं हिमकृतमुपरागमुपद्रवमिव। अनिर्वृतानां दुःखितानामाकारं बिभर्षि च। न हि योगिनां दुःखमस्तीति भावः। किंच। हे शुभे, त्वं काकस्य वा परिग्रहः पत्नी। ते तव मदभ्यागमे कारणं वा किम्। वशिनां जितेन्द्रियाणां रघूणां मनः परस्त्रीषु विषये विमुखा प्रवृत्तिर्यस्य तत्तथाभूतं मत्वाचक्ष्व॥</p>
<p><strong>तमब्रवीत्सा गुरुणानवद्या या नीतपौरा स्वपदोन्मुखेन।</strong><br>
तस्याः पुरः संप्रति वीतनाथां जानीहि राजन्नधिदेवतां माम्॥९॥</p>
<p>सा वनिता तं कुशमब्रवीत्। अनवद्यादोषा या पूः स्वपदोन्मुखेन विष्णुपदोन्मुखेन गुरुणा त्वत्पित्रा नीतपौरा हे राजन्, मां संप्रति वीतनाथामनाथां तस्याः पुरो नगर्या अयोध्याया अधिदेवतां जानीहि॥</p>
<p><strong>वस्वौकसारामभिभूय साहं सौराज्यबद्धोत्सवया विभूत्या।</strong><br>
समग्रशक्तौ त्वयि सूर्यवंश्ये सति प्रपन्ना करुणामवस्थाम्॥१०॥</p>
<p>साहं सौराज्येन राजन्वत्तया हेतुना बद्धोत्सवया विभूत्या। वस्वौकसारालकापुरी। &lsquo;अलका पुरी वस्वौकसारा स्यात्&rsquo; इति कोशः। अथवा मानसोत्तरशैलशिखरवर्तिनी शक्रनगरी। &lsquo;वस्वौकसारा शक्रस्य&rsquo; इति विष्णुपुराणात्। तामभिभूय तिरस्कृत्य समग्रशक्तौ त्वयि सूर्यवंश्ये सति करुणामवस्थां दीनां दशां प्रपन्ना प्राप्ता॥</p>
<p><strong>विशीर्णतल्पाट्टशतो निवेशः पर्यस्तशालः प्रभुणा विना मे।</strong><br>
विडम्बयत्यस्तनिमग्नसूर्यं दिनान्तमुग्रानिलभिन्नमेघम्॥११॥</p>
<p>तल्पान्यंट्टालिकाः। ‘तल्पं शय्यादृदारेषु&rsquo; इत्यमरः। अट्टानि गृहभेदाः। &lsquo;अट्टं भक्ते च शुष्के च क्षौमेऽत्यर्थे गृहान्तरे&rsquo; इति विश्वः। विशीर्णानि तल्पानामट्टानां च शतानि यस्य स तथोक्तः। ‘विशीर्णकल्पादृशतो निवेशः&rsquo; इति वा पाठः। अट्टाः क्षौमाः। &lsquo;स्यादट्टः क्षौममस्त्रियाम्&rsquo; इत्यमरः। ईषदसमाप्तं विशीर्णानि विशीर्णकल्पान्यट्टशतानि यस्य स तथोक्तः। पर्यस्तशालः स्रस्तप्राकारः। ‘प्राकारो वरणः शालः&rsquo; इत्यमरः। प्रभुणा स्वामिना विनैवंभूतो मे निवेशो निवेशनम्। अस्तनिमग्नसूर्यमस्ताद्रिलीनार्कमुग्रानिलेन भिन्नमेघं दिनान्तं विडम्बयत्यनुकरोति॥</p>
<p><strong>निशासु भास्वत्कलनूपुराणां यः संचरोऽभूदभिसारिकाणाम्।</strong><br>
नदन्मुखोल्काविचितामिषाभिः स वाह्यते राजपथः शिवाभिः॥१२॥</p>
<p>निशासु भास्वन्ति दीप्तिमन्ति कलान्यव्यक्तमधुराणि नुपुराणि यासां तासामभिसारिकाणाम्। &lsquo;कान्तार्थिनी तु या याति संकेतं साभिसारिका&rsquo; इत्यमरः। यो राजपथः। संचरत्यनेनेति संचरः। संचारसाधनमभूत्। &lsquo;गोचरसंचर—&rsquo; इत्यादिना घप्रत्ययान्तो निपातः। नदत्सु मुखेषु या उल्कास्ताभिर्विचितामिषाभिरन्विष्टमांसाभिः शिवाभिः क्रोष्ट्रीभिः स राजपथो वाह्यते गम्यते। वहेरन्यो वहिधातुरस्तीत्युपदेशः॥</p>
<p><strong>आस्फालितं यत्प्रमदाकराग्रैर्मृदङ्गधीरध्वनिमन्वगच्छत्।</strong><br>
वन्यैरिदानीं महिषैस्तदम्भः शृङ्गाहतं क्रोशति दीर्घिकाणाम्॥१३॥</p>
<p>यदम्भः प्रमदाकराग्रैरास्फालितं ताडितं सत्। जलक्रीडास्विति शेषः। मृदङ्गानां यो धीरध्वनिस्तमन्वगच्छदन्वकरोत्। तद्दीर्घिकाणामम्भ इदानीं वन्यैर्महिषैः कर्तृभिः शृङ्गैविषाणैराहतं सत्क्रोशति। न तु मृदङ्गध्वनिमनुकरोतीत्यर्थः॥</p>
<p><strong>वृक्षेशया यष्टिनिवासभङ्गान्मृदङ्गशब्दापगमादलास्याः।</strong><br>
प्राप्ता दवोल्काहतशेषबर्हाः क्रीडामयूरा वनबर्हिणत्वम्॥१४॥</p>
<p>यष्टिरेव निवासः स्थानं तस्य भङ्गात्। वृक्षे शेरत इति वृक्षेशयाः। &lsquo;अधिकरणे शेतेः&rsquo; इत्यच्प्रत्ययः। &lsquo;शयवासवाशिष्वकालात्&rsquo; इत्यलुक्सप्तम्याः। मृदङ्गशब्दानामपगमादभावादलास्या नृत्यशून्याः। दवोऽरण्यवह्निः। &lsquo;दवदावौ वनारण्यवह्नी&rsquo; इत्यमरः। तस्योल्काभिः स्फुलिङ्गैर्हतेभ्यः शेषाणि बर्हाणि येषां ते क्रीडामयूरा वनबर्हिणत्वं वनमयूरत्वं प्राप्ताः॥</p>
<p><strong>सोपानमार्गेषु च येषु रामा निक्षिप्तवत्यश्चरणान्सरागान्।</strong><br>
सद्यो हतन्यङ्कुभिरस्रदिग्धं व्याघ्रैः पदं तेषु निधीयते मे॥१५॥</p>
<p>किंच। येषु सोपानमार्गेषु रामा रमण्यः सरागांल्लाक्षारसार्द्रांश्चरणान्निक्षिप्तवत्यः। तेषु मे मम मार्गेषु सद्यौ हतन्यङ्कुभिर्मारितमृगैर्व्याघ्रैरस्रदिग्धं रुधिरलिप्तं पदं निधीयते॥</p>
<p><strong>चित्रद्विपाः पद्मवनावतीर्णाः करेणुभिर्दत्तमृणालभङ्गाः।</strong><br>
नखाङ्कुशाघातविभिन्नकुम्भाः संरब्धासिंहप्रहृतं वहन्ति॥१६॥</p>
<p>पद्मवनमवतीर्णाः प्रविष्टाः। तथा लिखिता इत्यर्थः। करेणुभिः करिणीभिः। चित्रगताभिरेव। &lsquo;करेणुरिभ्यां स्त्री नेभे&rsquo; इत्यमरः। दत्तमृणालभङ्गाश्चित्रद्विपा आलेख्यमातङ्गाः।</p>
<p>नखा एवाङ्कुशाः। तेषामाघातैर्विभिन्नकुम्भाः सन्तः संरब्धसिंहप्रहृतं कुपितसिंहप्रहारं वहन्ति॥</p>
<p><strong>स्तम्भेषु योषित्प्रतियातनानामुत्क्रान्तवर्णक्रमधूसराणाम्।</strong><br>
स्तनोत्तरीयाणि भवन्ति सङ्गान्निर्मोकपट्टाः फणिभिर्विमुक्ताः॥१७॥</p>
<p>उत्क्रान्तवर्णक्रमा विशीर्णवर्णविन्यासास्ताश्च धूसराश्च यास्तासां स्तम्भेषु योषित्प्रतियातनानां स्त्रीप्रतिकृतीनां दारुमयीणां फणिभिर्विमुक्ता निर्मोकाः कञ्चुका एव पट्टाः। &lsquo;समौ कञ्चुकनिर्मोकौ&rsquo; इत्यमरः। सङ्गात्सक्तत्वात्स्तनोत्तरीयाणि स्तनाच्छादनवस्त्राणि भवन्ति॥</p>
<p><strong>कालान्तरश्यामसुधेषु नक्तमितस्ततो रूढतृणाङ्करेषु।</strong><br>
त एव मुक्तागुणशुद्धयोऽपि हर्म्येषु मूर्छन्ति न चन्द्रपादाः॥१८॥</p>
<p>कालान्तरेण कालभेदवशेन श्यामसुधेषु मलिनचूर्णेष्वितस्ततो रूढतृणाङ्कुरेषु हर्म्येषु गृहेषु नक्तं रात्रौ मुक्तागुणानां शुद्धिरिव शुद्धिः स्वाच्छ्यं येषां तादृशा अपि। ततः पूर्वं ये मूर्छन्ति स्म त एव चन्द्रपादाश्चन्द्ररश्मयः। &lsquo;पादा रश्म्यङ्घ्रितुर्यांशाः&rsquo; इत्यमरः। न मूर्छन्ति। न प्रतिफलन्तीत्यर्थः॥</p>
<p><strong>आवर्ज्य शाखाः सदयं च यासां पुष्पाण्युपात्तानि विलासिनीभिः।</strong><br>
वन्यैः पुलिन्दैरिव वानरैस्ताः क्लिश्यन्त उद्यानलता मदीयाः॥१९॥</p>
<p>किंच। विलासिनीभिः सदयं शाखा लतावयवानावर्ज्यानमय्य यासां लतानां पुष्पाप्युपात्तानि गृहीतानि। ता मदीया उद्यानलताः। वन्यैः पुलिन्दैर्म्लेच्छविशेषैरिव वानरैः। उभयैरपीत्यर्थः। क्लिश्यन्ते पीड्यन्ते। क्लिश्नातेः कर्मणि लट्। &lsquo;भेदाः किरातशबरपुलिन्दाम्लेच्छजातयः&rsquo; इत्यमरः॥</p>
<p><strong>रात्रावनाविष्कृतदीपभासः कान्तामुखश्रीवियुता दिवापि।</strong><br>
तिरस्क्रियन्ते कृमितन्तुजालैर्विच्छिन्नधूमप्रसरा गवाक्षाः॥२०॥</p>
<p>रात्रावनाविष्कृतदीपभासः। दीपप्रभाशून्या इत्यर्थः। दिवापि दिवसेऽपि कान्तामुखानां श्रिया कान्त्या वियुता रहिता विच्छिन्नो नष्टो धूमप्रसरो येषां ते गवाक्षाः कृमितन्तुजालैर्लूतातन्तुवितानैस्तिरस्क्रियन्ते छाद्यन्ते॥</p>
<p><strong>बलिक्रियावर्जितसैकतानि स्नानीयसंसर्गमनाप्नुवन्ति।</strong><br>
उपान्तवानीरगृहाणि दृष्ट्वा शून्यानि दूये सरयूजलानि॥२१॥</p>
<p>&lsquo;बलिः पूजोपहारः स्यात्&rsquo; इति शाश्वतः। बलिक्रियावर्जितानि सैकतानि येषां तानि। स्नानीयानि स्नानसाधनानि चूर्णादीनि। &lsquo;कृत्यल्युटो बहुलम्&rsquo; इति करणेऽनीयर्प्रत्ययः। स्नानीयसंसर्गमनाप्नुवन्ति सरयूजलानि शून्यानि रिक्तान्युपान्तेषु वानीरगृहाणि येषां तानि च दृष्ट्वा दूये परितप्ये॥</p>
<p><strong>तदर्हसीमां वसतिं विसृज्य मामभ्युपैतुं कुलराजधानीम्।</strong><br>
हित्वा तनुं कारणमानुषीं तां यथा गुरुस्ते परमात्ममूर्तिम्॥२२॥</p>
<p>तत्तस्मादिमां वसतिं कुशावतीं विसृज्य कुलराजधानीमयोध्यां मामभ्युपैतुमर्हसि। कथमिव। ते गुरुः पिता रामस्तां प्रसिद्धां कारणवशान्मानुषीं तनुं मानुषमूर्तिं हित्वा परमात्ममूर्तिं यथा विष्णुमूर्तिमिव॥</p>
<p><strong>तथेति तस्याः प्रणयं प्रतीतः प्रत्यग्रहीत्प्राग्रहरो रघूणाम्।</strong><br>
पूरप्यभिव्यक्तमुखप्रसादा शरीरबन्धेन तिरोबभूव॥२३॥</p>
<p>रघूणां प्राग्रहरः श्रेष्ठः कुशस्तस्याः पुरः प्रणयं याच्ञां प्रतीतो हृष्टः संस्तथेति प्रत्यग्रहीत्स्वीकृतवान्। पूः पुराधिदेवताप्यभिव्यक्तमुखप्रसादा सती। इष्टलाभादिति भावः। शरीरबन्धेन शरीरयोगेन करणेन तिरोबभूवान्तर्दधे। मानवं रूपं विहाय दैवं रूपमग्रहीदित्यर्थः॥</p>
<p><strong>तदद्भुतं संसदि रात्रिवृत्तं मातर्द्विजेभ्यो नृपतिः शशंस।</strong><br>
श्रुत्वात एनं कुलराजधान्या साक्षात्पतित्वे वृतमभ्यनन्दन्॥२४॥</p>
<p>नृपतिः कुशस्तदद्भुतं रात्रिवृत्तं रात्रिवृत्तान्तं प्रातः संसदि सभायां द्विजेभ्यः शशंस। ते द्विजाः श्रुत्वैनं कुशं कुलराजधान्या साक्षात्स्वयमेव पतित्वे विषये वृतमभ्यनन्दन्। पतित्वेन वृतोऽसीत्यपूजयन्। आशीर्भिरिति शेषः। अत्र गार्ग्यः — &lsquo;दृष्ट्वा स्वप्नं शोभनं नैव सुप्यात्पश्चाद्दृष्टो यः स पाकं विधत्ते। शंसेदिष्टं तत्र साधुर्द्विजेभ्यस्ते चाशीर्भिः प्रीणयेयुर्नरेन्द्रम्॥&rsquo; इदमपि स्वप्नतुल्यमिति भावः॥</p>
<p><strong>कुशावतीं श्रोत्रियसात्स कृत्वा यात्रानुकूलेऽहनि सावरोधः।</strong><br>
अनुद्रुतो वायुरिवाभ्रवृन्दैः सैन्यैरयोध्याभिमुखः प्रतस्थे॥२५॥</p>
<p>स कुशःकुशावतीं श्रोत्रियेषु छान्दसेष्वधीनां श्रोत्रियसात्। &lsquo;तदधीनवचने&rsquo; इति सातिप्रत्ययः। &lsquo;श्रोत्रियँश्छन्दोऽधीते&rsquo; इति निपातः। &lsquo;श्रोत्रियश्छान्दसौ समौ&rsquo; इत्यमरः। कृत्वा यात्रानुकूलेऽहनि सावरोधः सान्तःपुरः सन्। वायुरभ्रवृन्दैरिव। सैन्यैरनुद्रुतोऽनुगतः सन्नयोध्याभिमुखः प्रतस्थे॥</p>
<p><strong>सा केतुमालोपवना बृहद्भिर्विहारशैलानुगतेव नागैः।</strong><br>
सेना रथोदारगृहा प्रयाणे तस्याभवज्जंगमराजधानी॥२६॥</p>
<p>केतुमाला एवोपवनानि यस्याः सा बृहद्भिर्नागैर्गजैर्विहारशैलैः क्रीडाशैलैरनुगतेवस्थिता। रथा एवोदारगृहा यस्याः सा सा सेना तस्य कुशस्य प्रयाणे जंगमराजधानी संचारिणी नगरीवाभवद्बभूव॥</p>
<p><strong>तेनातपत्रामलमण्डलेन प्रस्थापितः पूर्वनिवासभूमिम्।</strong><br>
बभौ बलौघः शशिनोदितेन वेलामुदन्वानिव नीयमानः॥२७॥</p>
<p>आतपत्रमेवामलं मण्डलं बिम्बं यस्य तेन तेन कुशेन पूर्वनिवासभूमिमयोध्यां प्रति प्रस्थापितो बलौघः। आतपत्रवदमलमण्डलेनोदितेन शशिना वेलां नीयमानः प्राप्यमाणः। उदकमस्यास्तीत्युदन्वान्। उदधिरिव। बभौ। &lsquo;उदन्वानुदधौ च&rsquo; इति निपातनात्साधुः॥</p>
<p><strong>तस्य प्रयातस्य वरूथिनीनां पीडामपर्याप्तवतीव सोढुम्।</strong><br>
वसुंधरा विष्णुपदं द्वितीयमध्यारुरोहेव रजश्छलेन॥२८॥</p>
<p>प्रयातस्य प्रस्थितस्य तस्य कुशस्य वरूथिनीनां सेनानां कर्त्रीणाम्। &lsquo;कर्तृकर्मणोः कृति&rsquo; इति कर्तरि षष्टी। पीडां सोढुमपर्याप्तवतीवाशक्तेव वसुंधरा रजश्छलेन द्वितीयं विष्णुपदमाकाशमध्यारुरोहेव। इत्युत्प्रेक्षा॥</p>
<p><strong>उद्यच्छमाना गमनाय पश्चात्पुरो निवेशे पथि च व्रजन्ती।</strong><br>
सा यत्र सेना ददृशे नृपस्य तत्रैव सामग्र्यमतिं चकार॥२९॥</p>
<p>पश्चात्कुशावत्या सकाशाद्गमनाय प्रयाणाय तथा पुरोऽग्रे निवेशे निमित्ते। निवेष्टुं चेत्यर्थः। उद्यच्छमानोद्योगं कुर्वती। &lsquo;समुदाङ्भो यमोऽग्रन्थे&rsquo; इत्यस्य सकर्मकाधिकारत्वादात्मनेपदम्। पथि च व्रजन्ती नृपस्य कुशस्य सा सेना यत्र पश्चात्पुरो मध्ये वा ददृशे तत्रैव सामग्र्यमतिं कृत्स्नताबुद्धिं चकार। अपरिमिता तस्य सेनेत्यर्थः॥</p>
<p><strong>तस्य द्विपानां मदवारिसेकात्खुराभिघाताच्च तुरंगमाणाम्।</strong><br>
रेणुः प्रपेदे पथि पङ्कभावं पङ्कोऽपि रेणुत्वमियाय नेतुः॥३०॥</p>
<p>नेतुस्तस्य कुशस्य द्विपानां मदवारिभिः सेकात्तुरंगमाणां खुराभिघाताच्च यथासंख्यं पथि रेणू रजः पङ्कभावं पङ्कतां प्रपेदे। पङ्कोऽपि रेणुत्वमियाय। तस्य तावदस्तीत्यर्थः॥</p>
<p><strong>मार्गैषिणी सा कटकान्तरेषु वैन्ध्येषु सेना बहुधा विभिन्ना।</strong><br>
चकार रेवेव महाविरावा बद्धप्रतिश्रुन्ति गुहामुखानि॥३१॥</p>
<p>वैन्ध्येषु विन्ध्यसंबन्धिषु कटकान्तरेषु नितम्बावकाशेषु। &lsquo;कटकोऽस्त्री नितम्बोऽद्रेः&rsquo; इत्यमरः। मार्गैषिणी मार्गावलोकिनी। अतएव बहुधा विभिन्ना। महाविरावा दीर्घशब्दा सा सेना। रेवेव नर्मदेव। &lsquo;रेवा तु नर्मदा सोमोद्भवा मेखलकन्यका&rsquo; इत्यमरः। गुहामुखानि बद्धप्रतिश्रुन्ति प्रतिध्वानवन्ति चकाराकरोत्॥</p>
<p><strong>स धातुभेदारुणयाननेमिः प्रभुः प्रयाणध्वनिमिश्रतूर्यः।</strong><br>
व्यलङ्घयद्विन्ध्यमुपायनानि पश्यन्पुलिन्दैरुपपादितानि॥३२॥</p>
<p>धातूनां गैरिकादीनां भेदेनारुणा याननेमी रथचक्रधारा यस्य। प्रयाणे ये ध्वनयः क्ष्वेडहेषादयः। तन्मिश्राणि तूर्याणि यस्यैवंविधः स प्रभुः कुशः। पुलिन्दैः किरातैरुपपादितानि समार्पितान्युपायनानि पश्यन्। विन्ध्यं व्यलङ्घयत्॥</p>
<p><strong>तीर्थे तदीये गजसेतुबन्धात्प्रतीपगामुत्तरतोऽस्य गङ्गाम्।</strong><br>
अयत्नबालव्यजनीबभूवुर्हंसा नभोलङ्घनलोलपक्षाः॥३३॥</p>
<p>तदीये वैन्ध्ये तीर्थेऽवतारे गजा एव सेतुस्तस्य बन्धाद्धेतोः प्रतीपगां पश्चिमवाहिनीं। गङ्गामुत्तरतोऽस्य कुशस्य नभोलङ्घनेन लोलपक्षा हंसा अयत्नेन बालव्यजनीबभूवुश्चामराण्यभूवन्। अभूततद्भावे च्विः॥</p>
<p><strong>स पूर्वजानां कपिलेन रोषाद्भस्मावशेषीकृतविग्रहाणाम्।</strong><br>
सुरालयप्राप्तिनिमित्तमम्भस्त्रैस्रोतसं नौलुलितं ववन्दे॥३४॥</p>
<p>स कुशःकपिलेन मुनिना रोषाद्भस्मावशेषीकृता विग्रहा देहा येषां तेषां पूर्वजानां वृद्धानां सागराणां सुरालयस्य स्वर्गस्य प्राप्तौ निमित्तं नौभिर्लुलितं क्षुभितम्। त्रिस्रोतस इदं त्रैस्रोतसम्। गाङ्गमम्भो ववन्दे॥</p>
<p><strong>इत्यध्वनः कैश्चिदहोभिरन्ते कूलं समासाद्य कुशः सरय्वा।</strong><br>
विदिप्रतिष्ठान्वितताध्वराणां यूपानपश्यच्छतशो रघूणाम्॥३५॥</p>
<p>इति कैश्चिदहोभिरध्वनोऽन्तेऽवसाने कुशः सरय्वाः कूलं समासाद्य वितताध्वराणां विस्तृतमखानां रघूणाम्। वेदिः प्रतिष्ठास्पदं येषां तान्। यूपाञ्छतशोऽपश्यत्॥</p>
<p><strong>आधूय शाखाः कुसुमद्रुमाणां स्पृष्ट्वा च शीतान्सरयूतरंगान्।</strong><br>
तं क्लान्तसैन्यं कुलराजधान्याः प्रत्युज्जगामोपवनान्तवायुः॥३६॥</p>
<p>कुलराजधान्या उपवनान्तवायुः कुसुमद्रुमाणां शाखा आधूयेषद्धूत्वा। सुरभिर्मन्दश्चेत्यर्थः। शीतान्सरयूतरंगांश्च स्पृष्ट्वा। अनेन शैत्योक्तिः। क्लान्तसैन्यं तं कुशं प्रत्युज्जगाम॥</p>
<p><strong>अथोपशल्ये रिपुमग्नशल्यस्तस्याः पुरः पौरसखः स राजा।</strong><br>
कुलध्वजस्तानि चलध्वजानि निवेशयामास बली बलानि॥३७॥</p>
<p>अथ रिपुषु मग्नं शल्यं शङ्कुः शरो वा यस्य सः। &lsquo;शल्यं शङ्कौ शरे वंशे&rsquo; इति विश्वः। गौराणां सखा पौरसखः। कुलस्य ध्वजश्चिह्रभूतो बली स राजा चलाश्चलन्तो वा ध्वजा प्रषां तानि तानि बलानि सैन्यानि तस्याः पुरः पुर्या उपशल्ये ग्रामान्ते। &lsquo;ग्रामान्त उपशल्यं स्यात्&rsquo; इत्यमरः। निवेशयामास॥</p>
<p><strong>तां शिल्पिसंघाः प्रभुणा नियुक्तास्तथागतां संभृतसाधनत्वात्।</strong><br>
पुरं नवीचक्रुरपां विसर्गान्मेघा निदाघग्लपितामिवोर्वीम्॥३८॥</p>
<p>प्रभुणा नियुक्ताः शिल्पिनां तक्षादीनां संघाः संभृतसाधनत्वान्मिलितोपकरणत्वात्तां तथागताम्। शून्यामित्यर्थः। पुरमयोध्याम्। मेघा अपां विसर्गाज्जलसेकान्निदाघग्लपितां ग्रीष्मतप्तामुर्वीमिव। नवीचक्रुः परिपूरयांचक्रुः॥</p>
<p><strong>ततः सपर्यां सपशुपहारां पुरः परार्ध्यप्रतिमागृहायाः।</strong><br>
उपोषितैर्वास्तुविधानविद्भिर्निर्वर्तयामास रघुप्रवीरः॥३९॥</p>
<p>ततो रघुप्रवीरः कुशः प्रतिमा देवताप्रतिकृतयः। अर्च्या इत्यर्थः। परार्ध्यप्रतिमागृहायाः प्रशस्तदेवतायतनायाः पुर उपोषितैर्वास्तुविधानविद्भिः प्रयोज्यैः पशूपहारैः सहितां सपशूपहारां सपर्यां निर्वर्तयामास कारयामास। अत्र ण्यन्ताष्णिच्पुनरित्यनुसंधेयम्। अन्यथा वृतेरकर्मकस्य करोत्यर्थत्वे कारयत्यर्थाभावप्रसङ्गात्। भवितव्यं वृतेरण्यन्तकर्त्रा प्रयोज्यत्वेन तन्निर्देशात्प्रयोगान्तरस्यापेक्षितत्वात्॥</p>
<p><strong>तस्याः स राजोपपदं निशान्तं कामीव कान्ताहृदयं प्रविश्य।</strong><br>
यथार्हमन्यैरनुजीविलोकं संभावयामास यथाप्रधानम्॥४०॥</p>
<p>स कुशस्तस्याः पुरः संबन्धि राजोपपदं राजशब्दपूर्वं निशान्तम्। राजभवनमित्यर्थः। &lsquo;निशान्तं भवनोषसोः&rsquo; इति विश्वः। कामी कान्ताहृदयमिव। प्रविश्य। अन्यैर्निशान्तैरनु</p>
<p>जीविलोकममात्यादिकं यथाप्रधानं मान्यानुसारेण। यथार्हं यथोचितम्। तत्तदुचितगृहैरित्यर्थः। संभावयामास॥</p>
<p><strong>सा मन्दुरासंश्रयिभिस्तुरंगैः शालाविधिस्तम्भगतैश्च नागैः।</strong><br>
पूरावभासे विपणिस्थपण्या सर्वाङ्गनद्धाभरणेव नारी॥४१॥</p>
<p>विपणिस्थानि पण्यानि क्रयविक्रयार्हवस्तूनि यस्याः सा। &lsquo;विपणिः पण्यवीथिका&rsquo; इत्यमरः। सा पूरयोध्या मन्दुरासंश्रयिभिरश्वशालासंश्रयणशीलैः। &lsquo;वाजिशाला तु मन्दुरा&rsquo; इत्यमरः। &lsquo;जिदृक्षि—&rsquo; इत्यादिनेनिप्रत्ययः। तुरंगैरश्वैः। शालासु गृहेषु ये विधिना स्थापिताः स्तम्भास्तान्गतैः प्राप्तैर्नागैश्च। सर्वाङ्गेषु नद्धान्याभरणानि यस्याः सा नारीव। आबभासे॥</p>
<p><strong>वसन्स तस्यां वसतौ रघूणां पुराणशोभामधिरोपितायाम्।</strong><br>
न मैथिलेयः स्पृहयांबभूव भर्त्रे दिवो नाप्यलकेश्वराय॥४२॥</p>
<p>स मैथिलेयः कुशः पुराणशोभां पूर्वशोभामधिरोपितायां तस्यां रघूणां वसतावयोध्यायां वसन्। दिवो भर्त्रे देवेन्द्राय तथालकेश्वराय कुबेरायापि न स्पृहयांबभूव। तावपि न गणयामासेत्यर्थः। ‘स्पृहेरीप्सितः&rsquo; इति संप्रदानत्वाच्चतुर्थी। एतेनायोध्याया अन्यनगरातिशायित्वं गम्यते॥</p>
<p>कुशस्य कुमुद्वतीसंगमं प्रस्तौति—</p>
<p><strong>अथास्य रत्नग्रथितोत्तरीयमेकान्तपाण्डुस्तनलम्बिहारम्।</strong><br>
निःश्वासहार्यांशुकमाजगाम धर्मः प्रियावेषमिवोपदेष्टुम्॥४३॥</p>
<p>अथास्य कुशस्य। रत्नैर्मुक्तामणिभिर्ग्रथितान्युत्तरीयाणि यस्मिंस्तम्। एकान्तमत्यन्तं पाण्ड्वोः स्तनयोर्लम्बिनो हारा यस्मिंस्तम्। निःश्वासहार्याण्यतिसूक्ष्माण्यंशुकानि यत्र तम्। एवं शीतलप्रायं प्रियाया वेषं नेपथ्यमुपदेष्टुमिव। घर्मो ग्रीष्म आजगाम॥</p>
<p><strong>अगस्त्यचिह्नादयनात्समीपं दिगुत्तरा भास्वति संनिवृत्ते।</strong><br>
आनन्दशीतामिव बाष्पवृष्टिं हिमस्रुतिं हैमवतीं ससर्ज॥४४॥</p>
<p>अगस्त्यश्चिह्नं यस्य तस्मादयनान्मार्गाद्दक्षिणायनाद्भास्वति समीपं संनिवृत्ते सति। उत्तरा दिक्। आनन्दशीतां बाष्पवृष्टिमिव। हैमवतीं हिमवत्संबन्धिनीं हिमस्रुतिं हिमनिष्यन्दं ससर्ज। अत्र प्रोषितप्रियासमागमसमाधिर्गम्यते॥</p>
<p><strong>प्रवृद्धतापो दिवसोऽतिमात्रमत्यर्थमेव क्षणदा च तन्वी।</strong><br>
उभौ विरोधक्रियया विभिन्नौ जायापती सानुशयाविवास्ताम्॥४५॥</p>
<p>अतिमात्रं प्रवृद्धतापो दिवसः। अत्यर्थमेवानल्पं तन्वी कृशा क्षणदा च। इत्येतावुभौ। विरोधक्रियया प्रणयकलहादिना विरोधाचरणेन विभिन्नौ सानुशयौ सानुतापौ जायापती दंपती इव। आस्ताम्। तयोरपि तापकार्श्यसंभवात्तत्सदृशावभूतामित्यर्थः॥</p>
<p><strong>दिने दिने शैवलवन्यधस्तात्सोपानपर्वाणि विमुञ्चदम्भः।</strong><br>
उद्दण्डपद्मं गृहदीर्घिकाणां नारीनितम्बद्वयसं बभूव॥४६॥</p>
<p>दिने दिने प्रतिदिनं शैवलवन्त्यधस्ताद्यानि सोपानानां पर्वाणि भङ्ग्यस्तानि विमुञ्चत्। अतएवोद्दण्डपद्मं गृहदीर्घिकाणामम्भः। नारीनितम्बः प्रमाणमस्य नारीनितम्बद्वयसं बभूव। विहारयोग्यमभूदित्यर्थः। ‘प्रमाणे द्वयसच्—&rsquo; इति द्वयसच्प्रत्ययः॥</p>
<p><strong>वनेषु सायंतनमल्लिकानां विजृम्भणोद्गन्धिषु कुड्मलेषु।</strong><br>
प्रत्येकनिक्षिप्तपदः सशब्दं संख्यामिवैषां भ्रमरश्चकार॥४७॥</p>
<p>वनेषु विजृम्भणेन विकासेनोद्गन्धिषूत्कटसौरभेषु। &lsquo;गन्धस्य—&rsquo; इत्यादिना समासान्त इकारादेशः। सायंतनमल्लिकानां कुड्भलेषु सशब्दं यथा तथा प्रत्येकमेकैकस्मिन्निक्षिप्तपदः। मकरन्दलोभादित्यर्थः। भ्रमर एषां कुड्मलानां संख्यां गणनां चकारेव॥</p>
<p><strong>स्वेदानुविद्धार्द्रनखक्षताङ्के भूयिष्ठसंदष्टशिखं कपोले।</strong><br>
च्युतं न कर्णादपि कामिनीनां शिरीषपुष्पं सहसा पपात॥४८॥</p>
<p>स्वेदानुविद्धमार्द्रं नूतनं नखक्षतमङ्को यस्य तस्मिन्कामिनीनां कपोले भूयिष्ठमत्यर्थं संदष्टशिखं विश्लिष्टकेसरम्। अतएव कर्णाच्च्युतमपि। शिरीषपुष्पं सहसा न पपात॥</p>
<p><strong>यन्त्रप्रवाहैः शिशिरैः परीतान्रसेन धौतान्मलयोद्भवस्य।</strong><br>
शिलाविशेषानधिशय्य निन्युर्धारागृहेष्वातपमृद्धिमन्तः॥४९॥</p>
<p>ऋद्धिमन्तो धनिका धारागृहेषु यन्त्रधारागृहेषु शिशिरैर्यन्त्रप्रवाहैर्यन्त्रसंचारितसलिलपूरैः परीतान्व्याप्तान्मलयोद्भवस्य रसेन चन्दनोदकेन धौतान्क्षालिताञ्छिलाविशेषान्मणिमयासनान्यधिशय्य तेषु शयित्वातपं निन्युरातपपरिहारं चक्रुः॥</p>
<p><strong>स्नानार्द्रमुक्तेष्वनुधूपवासं विन्यस्तसायंतनमल्लिकेषु।</strong><br>
कामो वसन्तात्ययमन्दवीर्यः केशेषु लेभे बलमङ्गनानाम्॥५०॥</p>
<p>वसन्तस्यात्मसहकारिणोऽत्ययेनातिक्रमेण मन्दवीर्योऽतिदुर्बलः कामः स्नानार्द्राश्च ते मुक्ताश्च। धूपसंचारणार्थमित्यर्थः। तेषु। अनुधूपवासं धूपवासानन्तरं विन्यस्ताः सायंतनमल्लिका येषु तेषु। अङ्गनानां केशेषु बलं लेभे। तैरुद्दीपित इत्यर्थः॥</p>
<p><strong>आपिञ्जरा बद्धरजःकणत्वान्मञ्जर्युदारा शुशुभेऽर्जुनस्य।</strong><br>
दग्ध्वापि देहं गिरिशेन रोषात्खण्डीकृता ज्येव मनोभवस्य॥५१॥</p>
<p>बद्धरजःकणत्वाद्व्याप्तरजःकणत्वादापिञ्जरोदारा द्राघीयस्यर्जुनस्य ककुभवृक्षस्य। &lsquo;इन्द्रदुः ककुभोऽर्जुनः&rsquo; इत्यमरः। मञ्जरी। देहं दग्ध्वापि रोषाद्गिरिशेन गिरिरस्त्यस्य निवासत्वेन गिरिशस्तेन। लोमादित्वाच्छ्प्रत्ययः। गिरौ शेत इति विग्रहे तु &lsquo;गिरौ शेतेर्डः&rsquo; इत्यस्य छन्दसि विधानाल्लोके प्रयोगानुपपत्तिः स्यात्। तस्मात्पूर्वोक्तमेव विग्रहवाक्यं न्याय्यम्। खण्डीकृता मनोभवस्य ज्या मौर्वीव। शुशुभे॥</p>
<p><strong>मनोज्ञगन्धं सहकारभङ्गं पुराणशीधुं नवपाटलं च।</strong><br>
संबघ्नता कामिजनेषु दोषाः सर्वे निदाघावधिना प्रमृष्टाः॥५२॥</p>
<p>मनोज्ञगन्धमिति सर्वत्र संबध्यते। सहकारभङ्गं चूतपल्लवखण्डम्। पुराणं वासितं</p>
<p>शेरेतेऽनेनेति शीधुः पक्कैक्षुरसप्रकृतिकः सुराविशेषस्तम्। &lsquo;शीङो धुक्&rsquo; इत्युणादिसूत्रेण &lsquo;शीङ् स्वप्ने&rsquo; इत्यस्माद्धातोर्धुक्प्रत्ययः। &lsquo;पक्कैरिक्षुरसैरस्त्री शीधुः पक्करसः शिवः&rsquo; इति यादवः। नवं पाटलायाः पुष्पं पाटलं च संबध्नता संघट्टयता निदाघावधिना ग्रीष्मकालेन। &lsquo;अवधिस्त्ववधाने स्यात्सीम्नि काले बिलेऽपि च&rsquo; इति विश्वः। कामिजनेषु विषये सर्वे दोषास्तापादयः प्रमृष्टाः परिहृताः॥</p>
<p><strong>जनस्य तस्मिन्समये विगाढे बभूवतुर्द्वौ सविशेषकान्तौ।</strong><br>
तापापनोदक्षमपादसेवौ स चोदयस्थौ नृपतिः शशी च॥५३॥</p>
<p>तस्मिन्समये ग्रीष्मे विगाढे कठिने सति जनस्य द्वौ सविशेषं सातिशयं यथा तथा कान्तौ बभूवतुः। कौ द्वौ। तापापनोदे क्षमा योग्या पादयोरङ्घ्र्यो पादानां रश्मीनां च सेवा ययोस्तावुदयस्थावभ्युदयस्थौ स च नृपतिः शशी च॥</p>
<p><strong>अथोर्मिलोलोन्मदराजहंसे रोधोलतापुष्पवहे सरय्वाः।</strong><br>
विहर्तुमिच्छा वनितासखस्य तस्याम्भसि ग्रीष्मसुखे बभूव॥५४॥</p>
<p>अथोर्मिषु लोलाः सतृष्णा उन्मदा राजहंसा यस्मिंस्तस्मिन्। &lsquo;लोलश्चलसतृष्णयोः&rsquo; इत्यमरः। रोधोलतापुष्पाणां वहे प्रापके। पचाद्यच्। ग्रीष्मेषु सुखे सुखकरे सरय्वा अम्भसि पयसि तस्य कुशस्य वनितासखस्य। वनिताभिः सहेत्यर्थः। विहर्तुमिच्छा बभूव॥</p>
<p><strong>स तीरभूमौ विहितोपकार्यामानायिभिस्तामपकृष्टनक्राम्।</strong><br>
विगाहितुं श्रीमहिमानुरूपं प्रचक्रमे चक्रधरप्रभावः॥५५॥</p>
<p>चक्रधरप्रभावो विष्णुतेजाः स कुशस्तीरभूमौ विहितोपकार्या यस्यास्ताम्। आनायो जालमेषामस्तीत्यानायिनो जालिकाः। &lsquo;जालमानायः&rsquo; इति निपातः। &lsquo;आनायः पुंसि जालं स्यात्&rsquo; इत्यमरः। तैरपकृष्टनक्रामपनीतग्राहां तां सरयूं श्रीमहिम्नोः संपत्प्रभावयोरनुरूपं योग्यं यथा तथा विगाहितुं प्रचक्रमे। अत्र कामन्दकः—&lsquo;परितापिषु वासरेषु पश्यंस्तटलेखास्थितमाप्तसैन्यचक्रम्। सुविशोधितनक्रमीनजालं व्यवगाहेत जलं सुहृत्समेतः॥&rsquo; इति॥</p>
<p><strong>सा तीरसोपानपथावतारादन्योन्यकेयूरविघट्टिनीभिः।</strong><br>
सनूपुरक्षोभपदाभिरासीदुद्विग्नहंसा सरिदङ्गनाभिः॥५६॥</p>
<p>सा सरित्सरयूस्तीरसोपानपथेनावतारादवतरणादन्योन्यं केयूरविघट्टिनीभिः संनद्धाङ्गदसंघर्षिणीभिः सनूपुरक्षोभाणि सनूपुरस्खलनानि पदानि यासां ताभिरङ्गनाभिर्हेतुभिरुद्विग्नहंसा भीतहंसासीत्॥</p>
<p><strong>परस्पराभ्युक्षणतत्पराणां तासां नृपो मज्जनरागदर्शी।</strong><br>
नौसंश्रयः पार्श्वगतां किरातीमुपात्तवालव्यजनां बभाषे॥५७॥</p>
<p>नौसंश्रयः परस्परमभ्युक्षणे सेचने तत्पराणामासक्तानां तासां स्त्रीणां मज्जने रागोऽभिलाषस्तद्दर्शी नृपः पार्श्वगतामुपात्तबालव्यजनां गृहीतचामरां किरातीं चामरग्राहिणीं बभाषे। &lsquo;किरातस्तु द्रुमान्तरे। स्त्रियां चामरवाहिन्यां मत्स्यजात्यन्तरे द्वयोः&rsquo; इति केशवः॥</p>
<p><strong>पश्यावरोधैः शतशो मदीयैर्विगाह्यमानो गलिताङ्गरागैः।</strong><br>
संध्योदयः साभ्र इवैष वर्णं पुष्यत्यनेकं सरयूप्रवाहः॥५८॥</p>
<p>गलिताङ्गरागैर्मदीयैः शतशोऽवरोधैर्विगाह्यमानो विलोड्यमान एष सरयूप्रवाहः। साभ्रः समेघः संध्योदयः संध्याविर्भाव इव। अनेकं नानाविधं वर्णं रक्तपीतादिकं पुष्यति पश्य। वाक्यार्थः कर्म॥</p>
<p><strong>विलुप्तमन्तःपुरसुन्दरीणां यदञ्जनं नौलुलिताभिरद्भिः।</strong><br>
तद्वध्नतीभिर्मदरागशोभां विलोचनेषु प्रतिमुक्तमासाम्॥५९॥</p>
<p>नौलुलिताभिर्नौक्षुभिताभिरद्भिरन्तःपुरसुन्दरीणां यदञ्जनं कज्जलं विलुप्तं हृतं तदञ्जनं विलोचनेषु नयनेषु मदेन या रागशोभा तां बध्नतीभिर्घटयन्तीभिरद्भिरासां प्रतिमुक्तं प्रत्यर्पितम्। प्रतिनिधिदानमपि तत्कार्यकारित्वात्प्रत्यर्पणमेवेति भावः॥</p>
<p><strong>एता गुरुश्रोणिपयोधरत्वादात्मानमुद्वोढुमशक्नुवत्यः।</strong><br>
गाढाङ्गदैर्बाहुभिरप्सु बालाः क्लेशोत्तरं रागवशात्प्लवन्ते॥६०॥</p>
<p>गुरु दुर्वहं श्रोणिपयोधरं यस्यात्मन इति विग्रहः। गुरुश्रोणिपयोधरत्वादात्मानं शरीरमुद्वोढुमशक्नुवत्य एता बाला गाढाङ्गदैः श्लिष्टाङ्गदैर्बाहुभिः क्लेशोत्तरं दुःखप्रायं यथा तथा रागवशात्क्रीडाभिनिवेशपारतन्त्र्यात्प्लवन्ते तरन्ति॥</p>
<p><strong>अमी शिरीषप्रसवावतंसाः प्रभ्रंशिनो वारिविहारिणीनाम्।</strong><br>
पारिप्लवाः स्रोतसि निम्नगायाः शैवाललोलांश्छलयन्ति मीनान्॥</p>
<p>वारिविहारिणीनामासां प्रभ्रंशिनो भ्रष्टा निम्नगायाः स्रोतसि पारिप्लवाश्चञ्चलाः। ‘चञ्चलं तरलं चैव पारिप्लवपरिप्लवे&rsquo; इत्यमरः। अमी शिरीषप्रसवा एवावतंसाः कर्णभूषाः शैवाललोलाञ्जलनीलिप्रियान्। &lsquo;जलनीली व शैवालम्&rsquo; इत्यमरः। मीनांश्छलयन्ति प्रादुर्भावयन्ति। शैवालप्रियत्वाच्छिरीषेषु शैवालभ्रमात्प्रादुर्भवन्तीत्यर्थः॥</p>
<p><strong>आसां जलास्फालनतत्पराणां मुक्ताफलस्पर्धिषु शीकरेषु।</strong><br>
पयोधरोत्सर्पिषु शीर्यमाणः संलक्ष्यते न छिदुरोऽपि हारः॥६२॥</p>
<p>जलस्यास्फालने तत्पराणामासक्तानामासां स्त्रीणां मुक्ताफलस्पर्धिषु मौक्तिकानुकारिषु पयोधरेषु स्तनेषूत्सर्पन्त्युत्पतन्ति ये तेषु शीकरेषु शीकराणां मध्ये शीर्यमाणो गलन्हारोऽत एव छिदुरः स्वयं छिन्नोऽपि न संलक्ष्यते। &lsquo;विदिभिदिच्छिदेः कुरच्&rsquo; इति कुरच्प्रत्ययः। शीकरसंसर्गाच्छन्न इति न ज्ञायत इति भावः॥</p>
<p><strong>आवर्तशोभा नतनाभिकान्तेर्भङ्गो भ्रुवां द्वन्द्वचराः स्तनानाम्।</strong><br>
जातानि रूपावयवोपमानान्यदूरवर्तीनि विलासिनीनाम्॥६३॥</p>
<p>विलासिनीनां विलसनशीलानां स्त्रीणाम्। &lsquo;वौ कषलसकत्थस्रम्भः&rsquo; इति घिनुण्प्रत्ययः। रूपावयवानामुपमेयानां यान्युपमानानि लोकप्रसिद्धानि तान्यदूरवर्तीन्यन्तिकगतानि जातानि। कस्य किमुपमानमित्यत्राह—नतनाभिकान्तेर्निम्ननाभिशोभाया आवर्तशोभा। &lsquo;स्यादा-</p>
<p>वतोंऽम्भसां भ्रमः&rsquo; इत्यमरः। भ्रुवां भङ्गस्तरंगः। स्तनानां द्वन्द्वचराश्चक्रवाकाः। उपमानमिति सर्वत्र संबध्यते॥</p>
<p><strong>तीरस्थलीबर्हिभिरुत्कलापैः प्रस्निग्धकेकैरभिनन्द्यमानम्।</strong><br>
श्रोत्रेषु संमूर्च्छति रक्तमासां गीतानुगं वारिमृदङ्गवाद्यम्॥६४॥</p>
<p>उत्कलापैरुच्चबर्हैः प्रस्निग्धा मधुराः केका येषां तैस्तीरस्थलीषु स्थितैर्बर्हिभिर्मयूरैरभिनन्द्यमानं रक्तं श्राव्यं गीतानुगं गीतानुसार्यासां स्त्रीणां संबन्धि वार्येव मृदङ्गस्तस्य वाद्यं वाद्यध्वनिः श्रोत्रेषु संमूर्च्छति व्याप्नोति॥</p>
<p><strong>संदष्टवस्त्रेष्ववलानितम्बेष्विन्दुप्रकाशान्तरितोडुतुल्याः।</strong><br>
अमी जलापूरितसूत्रमार्गा मौनं भजन्ते रशनाकलापाः॥६५॥</p>
<p>संदष्टवस्त्रेषु जलसेकात्संश्लिष्टांशुकेष्वबलानां नितम्बेष्वधिकरणेष्विन्दुप्रकाशेन ज्योत्स्नयान्तरितान्यावृतानि यान्युडूनि नक्षत्राणि तत्तुल्याः। मुक्तामयत्वादिति भावः। अमी जलापूरितसूत्रमार्गाः। निश्चला इत्यर्थः। रशना एव कलापा भूषाः। &lsquo;कलापो भूषणे वर्हे&rsquo; इत्यमरः। मौनम्। निःशब्दतामित्यर्थः। भजन्ते॥</p>
<p><strong>एताः करोत्पीडितवारिधारा दर्पात्सखीभिर्वदनेषु सिक्ताः।</strong><br>
वक्रेतराग्रैरलकैस्तरुण्यश्चूर्णारुणान्वारिलवान्वमन्ति॥६६॥</p>
<p>दर्पात्सखीजनं प्रति करैरुत्पीडिता उत्सारिता वारिधारा याभिस्ताः स्वयमपि पुनस्तथैव सखीभिर्वदनेषु सिक्ता एतास्तरुण्यो वक्रेतराग्रैर्जलसेकादृज्वग्रैरलकैः करणैश्चूर्णैः कुङ्कुमादिभिररुणान्वारिलवानुदकबिन्दून्वमन्ति वर्षन्ति॥</p>
<p><strong>उद्बन्धकेशश्च्युतपत्त्रलेखो विश्लेषिमुक्ताफलपत्त्रवेष्टः।</strong><br>
मनोज्ञ एव प्रमदामुखानामम्भोविहाराकुलितोऽपि वेषः॥ ६७॥</p>
<p>उद्बन्धा उद्भ्रष्टाः केशा यस्मिन्सः। च्युतपत्त्रलेखः क्षतपत्त्ररचनः। विश्लेषिणो विस्रंसिनो मुक्ताफलपत्रवेष्टा मुक्तामयताडङ्का यस्मिन्सः। एवमम्भोविहाराकुलितोऽपि प्रमदामुखानां वेषो नेपथ्यं मनोज्ञ एव। &lsquo;रम्याणां विकृतिरपि श्रियं तनोति&rsquo; इति भावः॥</p>
<p><strong>स नौविमानादवतीर्य रेमे विलोलहारः सह ताभिरप्सु।</strong><br>
स्कन्धावलग्नोद्धृतपद्मिनीकः करेणुभिर्वन्य इव द्विपेन्द्रः॥६८॥</p>
<p>स कुशो नौर्विमानमिव नौविमानम्। उपमितसमासः। तस्मादवतीर्य विलोलहारः संस्ताभिः स्त्रीभिः सह करेणुभिः सह स्कन्धावलग्नोद्धृतपद्मिन्युत्पाटितनलिनी यस्य स तथोक्तः सन्। &lsquo;नद्यूतश्च&rsquo; इति कप्रत्ययः। वन्यो द्विपेन्द्र इव। अप्सु रेमे॥</p>
<p><strong>ततो नृपेणानुगताः स्त्रियस्ता भ्राजिष्णुना सातिशयं विरेजुः।</strong><br>
प्रागेव मुक्ता नयनाभिरामाः प्राप्येन्द्रनीलं किमुतोन्मयूखम्॥६९॥</p>
<p>ततो भ्राजिष्णुना प्रकाशनशीलेन। &lsquo;भुवश्च&rsquo; इति चकारादिष्णुच्। नृपेणानुगताः संगतास्ताः स्त्रियः सातिशयं यथा तथा विरेजुः। प्रागेव। इन्द्रनीलयोगात्पूर्वमेव। केवला</p>
<p>अपीत्यर्थः। मुक्ता मणयो नयनाभिरामाः। उन्मयूखमिन्द्रनीलं प्राप्य किमुत। अभिरामा इति किमु वक्तव्यमित्यर्थः॥</p>
<p><strong>वर्णोदकैः काञ्चनशृङ्गमुक्तैस्तमायताक्ष्यः प्रणयादसिञ्चन्।</strong><br>
तथागतः सोऽतितरां बभासे सधातुनिष्यन्द इवाद्रिराजः॥७०॥</p>
<p>तं कुशमायताक्ष्यः काञ्चनस्य श्रृङ्गैर्मुक्तानि तैर्वर्णोदकैः कुङ्कुमादिवर्णद्रव्यसहितोदकैः प्रणयात्स्नेहादसिञ्चन्। तथागतस्तथास्थितः। वर्णोदकसिक्त इत्यर्थः। स कुशः सधातुनिष्यन्दो गैरिकद्रव्ययुक्तोऽद्रिराज इव। अतितरां बभासेऽत्यर्थं चकासे॥</p>
<p><strong>तेनावरोधप्रमदासखेन विगाहमानेन सरिद्वरां ताम्।</strong><br>
आकाशगङ्गारतिरप्सरोभिर्वृतो मरुत्वाननुयातलीलः॥७१॥</p>
<p>अवरोधप्रमदासखेनान्तःपुरसुन्दरीसहचरेण तां सरिद्वरां सरयूं विगाहमानेन तेन कुशेनाकाशगङ्गायां रतिः क्रीडा यस्य सोऽप्सरोभिर्वृत आवृतो मरुत्वानिन्द्रोऽनुयातलीलोऽनुकृतश्रीः। अभूदिति शेषः। इन्द्रमनुकृतवानित्यर्थः॥</p>
<p><strong>यत्कुम्भयोनेरधिगम्य रामः कुशाय राज्येन समं दिदेश।</strong><br>
तदस्य जैत्राभरणं विहर्तुरज्ञातपातं सलिले ममज्ज॥७२॥</p>
<p>यदाभरणं रामः कुभ्मयोनेरगस्त्यादधिगम्य प्राप्य कुशाय राज्येन समं दिदेश ददौ। राज्यसममूल्यमित्यर्थः। सलिले विहर्तुः क्रीडितुरस्य कुशस्य तज्जैत्राभरणं जयशीलमाभरणमज्ञातपातं सन्ममज्ज बुबोड॥</p>
<p><strong>स्नात्वा यथाकाममसौ सदारस्तीरोपकार्यां गतमात्र एव।</strong><br>
दिव्येन शून्यं वलयेन बाहुमपोढनेपथ्यविधिर्ददर्श॥७३॥</p>
<p>असौ कुशः सदारः सन्यथाकामं यथेच्छं स्नात्वा विगाह्य। तीरे योपकार्या पूर्वोक्ता तां गतमात्रो गत एवापोढनेपथ्यविधिरकृतप्रसाधन एवं दिव्येन वलयेन शून्यं बाहुं ददर्श॥</p>
<p><strong>जयश्रियः संवननं यतस्तदामुक्तपूर्वं गुरुणा च यस्मात्।</strong><br>
सेहेऽस्य न भ्रंशमतो न लोभात्स तुल्यपुष्पाभरणो हि धीरः॥७४॥</p>
<p>यतः कारणात्तदाभरणं जयश्रियः संवननं वशीकरणम्। &lsquo;वशक्रिया संवननम्&rsquo; इत्यमरः। यस्माच्च गुरुणा पित्रामुक्तपूर्वं पूर्वमामुक्तम्। धृतमित्यर्थः। सुप्सुपेति समासः। अतो हेतोरस्याभरणस्य भ्रंशं नाशं न सेहे। लोभान्न। कुतः। हि यस्माद्धीरो विद्वान्स कुशस्तुल्यानि पुष्पाण्याभरणानि च यस्य सः। पुष्पेष्विवाभरणेषु धृतेषु निर्माल्यबृद्धिं करोतीत्यर्थः॥</p>
<p><strong>ततः समाज्ञापयदाशु सर्वानानायिनस्तद्विचये नदीष्णान्।</strong><br>
वन्ध्यश्रमास्ते सरयूं विगाह्य तमूचुरम्लानमुखप्रसादाः॥७५॥</p>
<p>ततः। नद्यां स्त्रान्ति कौशलेनेति नदीष्णाः। तान्। &lsquo;सुपि&rsquo; इति योगविभागात्कप्रत्ययः। &lsquo;निनदीभ्यां स्नातेः कौशले&rsquo; इति षत्वम्। सर्वानानायिनो जालिकास्तस्याभरणस्य विचयेऽन्वेषणे</p>
<p>निमित्त आशु समाज्ञापयदादिदेश। त आनायिनः सरयूं विगाह्य विलोड्य वन्ध्यश्रमा विफलप्रयासास्तथापि तद्गतिं ज्ञात्वाम्लानमुखप्रसादाः सश्रीकमुखाः सन्तस्तं कुशमूचुः॥</p>
<p><strong>कृतः प्रयत्नो न च देव लब्धं मग्नं पयस्याभरणोत्तमं ते।</strong><br>
नागेन लौल्यात्कुमुदेन नूनमुपात्तमन्तर्ह्रदवासिना तत्॥७६॥</p>
<p>हे देव, प्रयत्नः कृतः। पयसि मग्नं त आभरणोत्तमं न च लब्धम्। किंतु तदाभरणमन्तर्ह्रदवासिना कुमुदेन कुमुदाख्येन नागेन पन्नगेन लौल्याल्लोभादुपात्तं गृहीतम्। नूनमिति वितर्के॥</p>
<p><strong>ततः स कृत्वा धनुराततज्यं धनुर्धरः कोपविलोहिताक्षः।</strong><br>
मारुत्मतं तीरगतस्तरस्वी भुजंगनाशाय समाददेऽस्त्रम्॥७७॥</p>
<p>ततो धनुर्धरः कोपविलोहिताक्षस्तरस्वी बलवान्स कुशस्तीरगतः सन्धनुराततज्यमधिज्यं कृत्वा भुजंगस्य कुमुदस्य नाशाय गारुत्मतं गरुत्मद्देवताकमस्त्रं समाददे॥</p>
<p><strong>तस्मिन्हूदः संहितमात्र एव क्षोभात्समाविद्धतरंगहस्तः।</strong><br>
रोधांसि निघ्नन्नवपातमग्नः करीव वन्यः परुषं ररास॥७८॥</p>
<p>तस्मिन्नस्त्रे संहितमात्रे सत्येव ह्रदः क्षोभाद्धेतोः समाविद्धाः संघट्टितास्तरंगा एव हस्ता यस्य स रोधांसि निघ्नन्पातयन्। अवपाते गजग्रहणगर्ते मग्नः पतितः। &lsquo;अवपातस्तु हस्त्यर्थे गर्तश्छन्नस्तृणादिना&rsquo; इति यादवः। वन्यः करीव। पुरुषं घोरं ररास दध्वान॥</p>
<p><strong>तस्मात्समुद्रादिव मध्यमानादुदृत्तनक्रात्सहसोन्ममज्ज।</strong><br>
लक्ष्म्येव सार्धं सुरराजवृक्षः कन्यां पुरस्कृत्य भुजंगराजः॥७९॥</p>
<p>मध्यमानात्समुद्रादिव। उद्वृत्तनक्रात्क्षुभितग्राहात्तस्माद्भ्रदात्। लक्ष्म्या सार्धं सुरराजस्येन्द्रस्य वृक्षः पारिजात इव। कन्यां पुरस्कृत्य भुजंगराजः कुमुदः सहसोन्ममज्ज॥</p>
<p><strong>विभूषणप्रत्युपहारहस्तमुपस्थितं वीक्ष्य विशांपतिस्तम्।</strong><br>
सौपर्णमस्त्रं प्रतिसंजहार प्रह्वेष्वनिर्बन्धरूपो हि सन्तः॥८०॥</p>
<p>विशांपतिर्मनुजपतिः कुशः। &lsquo;द्वौ विशौ वैश्यमनुजौ&rsquo; इत्यमरः। विभूषणं प्रत्युपहरति प्रत्यर्पयतीति विभूषणप्रत्युपहारः। कर्मण्यण्। विभूषणप्रत्युपहारो हस्तो यस्य तम्। उपस्थितं प्राप्तं तं कुमुदं वीक्ष्य सौपर्णं गारुत्मतमस्त्रं प्रतिसंजहार। तथाहि। सन्तः प्रह्णेषु नम्रेष्वनिर्बन्धरुषोऽनियतकोपा हि॥</p>
<p><strong>त्रैलोक्यनाथप्रभवं प्रभावात्कुशं द्विषामङ्कुशमस्त्रविद्वान्।</strong><br>
मानोन्नतेनाप्यभिवन्द्य मूर्ध्ना मूर्धाभिषिक्तं कुमुदो बभाषे॥८१॥</p>
<p>अस्त्रं विद्वानस्त्रविद्वान्। &lsquo;न लोक—&rsquo; इत्यादिना षष्ठीसमासनिषेधः। &lsquo;द्वितीया श्रित—&rsquo; इत्यत्र गम्यादीनामुपसंख्यानाद्द्वितीयेति योगविभागाद्वा समासः। गारुडास्त्रमहिमाभिज्ञ इत्यर्थः। कुमुदः। त्रयो लोकास्त्रैलोक्यम्। चातुर्वर्ण्यादित्वात्स्वार्थे ष्यञ्प्रत्ययः। त्रैलोक्यनाथो</p>
<p>रामः प्रभवो जनको यस्य तम्। अतएव प्रभावाद्द्विषामङ्कुशं निवारकं मूर्धाभिषिक्तं राजानं कुशं मानोन्नतेनापि मूर्ध्नाभिवन्द्य प्रणम्य बभाषे॥</p>
<p><strong>अवैमि कार्यान्तरमानुषस्य विष्णोः सुताख्यामपरां तनुं त्वाम्।</strong><br>
सोऽहं कथं नाम तवाचरेयमाराधनीयस्य धृतेर्विघातम्॥८२॥</p>
<p>त्वाम्। ओदनान्तरस्तण्डुल इतिवत्कार्यान्तरः कार्यार्थः। &lsquo;स्थानात्मीयान्यतादर्थ्यरन्ध्रान्तर्येषु चान्तरम्&rsquo; इति शाश्वतः। स चासौ मानुषश्चेति तस्य विष्णो रामस्य सुताख्यां पुत्रसंज्ञामपरां तनुं मूर्तिमवैमि। &lsquo;आत्मा वै पुत्रनामासि&rsquo; इति श्रुतेरित्यर्थः। स जानन्नहमाराधनीयस्योपास्यस्य तव धृतेः प्रीतेः। &lsquo;धृ प्रीतौ&rsquo; इति धातोः स्त्रियां क्तिन्। विघातं कथं नामाचरेयम्। असंभावितमित्यर्थः॥</p>
<p><strong>कराभिघातोत्थितकन्दुकेयमालोक्य बालातिकुतूहलेन।</strong><br>
ह्रदात्पतज्ज्योतिरिवान्तरिक्षादादत्त जैत्राभरणं त्वदीयम्॥८३॥</p>
<p>कराभिघातेनोत्थित ऊर्ध्वं गतः कन्दुको यस्याः सा कन्दुकार्थमूर्ध्वं पश्यन्तीत्यर्थः। इयं बालातिकुतूहलेनात्यन्तकौतुकेनान्तरिक्षाज्ज्योतिर्नक्षत्रमिव। &lsquo;ज्योतिर्भद्योतदृष्टिषु&rsquo; इत्यमरः। ह्रदात्पतत्त्वदीयं जैत्राभरणमालोक्यादत्तागृह्णात्॥</p>
<p><strong>तदेतदाजानुविलम्बिना ते ज्याघातरेखाकिणलाञ्छनेन।</strong><br>
भुजेन रक्षापरिघेण भूमेरुपैतु योगं पुनरंसलेन॥८४॥</p>
<p>तदेतदाभरणमाजानुविलम्बिना दीर्घेण। ज्याघातेन या रेखा रेखाकारा ग्रन्थयस्तासां किणं चिह्नं तदेव लाञ्छनं यस्य तेन। भूमे रक्षायाः परिघेण रक्षार्गलेन। &lsquo;परिघो योगभेदास्त्रमुद्गरेऽर्गलघातयोः&rsquo; इत्यमरः। अंसलेन बलवता ते भुजेन पुनर्योगं संगतिमुपैतु। एतैर्विशेषणैर्महाभाग्यशौर्यधुरंधरत्वबलवत्त्वादि गम्यते॥</p>
<p><strong>इमां स्वसारं च यवीयसीं मे कुमुद्वतीं नार्हसि नानुमन्तुम्।</strong><br>
आत्मापराधं नुदतीं चिराय शुश्रूषया पार्थिव पादयोस्ते॥८५॥</p>
<p>किंच हे पार्थिव, ते तव पादयोश्चिराय शुश्रूषया परिचर्यया। &lsquo;शुश्रूषा श्रोतुमिच्छायां परिचर्याप्रदानयोः&rsquo; इति विश्वः। आत्मापराधमाभरणग्रहणरूपं नुदतीम्। परिजिहीर्षन्तीमित्यर्थः। ‘आशंसायां भूतवच्च&rsquo; इति चकाराद्वर्तमानार्थे शतृप्रत्ययः। &lsquo;आच्छीनद्योर्नुम्&rsquo; इत्यस्य वैकल्पिकत्वान्नुमभावः। इवां मे यवीयसीं कनिष्ठां स्वसारं भगिनीं कुमुद्वतीमनुमन्तुं नार्हसीति न। अर्हस्येवेत्यर्थः॥</p>
<p><strong>इत्यूचिवानुपहृताभरणः क्षितीशं</strong><br>
श्लाघ्यो भवान्स्वजन इत्यनुभाषितारम्।**<br>
<strong>संयोजयां विधिवदास समेतबन्धुः</strong><br>
**कन्यामयेन कुमुदः कुलभूषणेन॥८६॥</p>
<p>इति पूर्वश्लोकोक्तमूचिवानुक्तवान्। ब्रुवः क्वसुः। उपहृताभरणः प्रत्यर्पिताभरणः कु-</p>
<p>मुदः। हे कुमुद, भवाञ्श्लाघ्यः स्वजनो बन्धुः। इत्यनुभाषितारमनुवक्तारं क्षितीशं कुशं समेतबन्धुर्युक्तबन्धुः सन्कन्यामयेन कन्यारूपेण कुलयोर्भूषणेन विधिवत्संयोजयामास। न केवलं तदीयमेव किंतु स्वकीयमपि भूषणं तस्मै दत्तवानिति ध्वनिः। आम्प्रत्ययानुप्रयोगयोर्व्यवधानं तु प्रागेव समाहितम्॥</p>
<p><strong>तस्याः स्पृष्टे मनुजपतिना साहचर्याय हस्ते</strong><br>
माङ्गल्योर्णावलयिनि पुरः पावकस्योच्छिखस्य।**<br>
<strong>दिव्यस्तूर्यध्वनिरुदचरद्व्यश्नुवानो दिगन्ता-</strong><br>
**न्गन्धोदग्रं तदनु ववृषुः पुष्पमाश्चर्यमेघाः॥८७॥</p>
<p>मनुजपतिना कुशेन साहचर्याय। सहधर्माचरणायेत्यर्थः। माङ्गल्या मङ्गले साधुर्योर्णा मेषादिलोम। &lsquo;ऊर्णा मेषादिलोम्नि स्यात्&rsquo; इत्यमरः। अत्र लक्षणया तन्निर्मितं सूत्रमुच्यते। तया वलयिनि वलयवति तस्याः कुमुद्वत्या हस्ते पाणावुच्छिखस्योदर्चिषः पावकस्य पुरोऽग्रे स्पृष्टे गृहीते सति दिगन्तान्व्यश्नुवानो व्याप्नुवन्दिव्यस्तूर्यध्वनिरुदचरदुत्थितः। तदन्वाश्चर्या अद्भुता मेघा गन्धेनोदग्रमुत्कटं पुष्पं पुष्पाणि। जात्यभिप्रायेणैकवचनम्। ववृषुः। आश्चर्यशब्दस्य &lsquo;रौद्रं तूग्रममी त्रिषु। चतुर्दश&rsquo; इत्यमरवचनात्त्रिलिङ्गत्वम्॥</p>
<p><strong>इत्थं नागस्त्रिभुवनगुरोरौरसं मैथिलेयं</strong><br>
लब्ध्वा बन्धुं तमपि च कुशः पञ्चमं तक्षकस्य।**<br>
<strong>एकः शङ्कां पितृवधरिपोरत्यजद्वैनतेया-</strong><br>
**च्छान्तव्यालामवनिमपरः पौरकान्तः शशास॥८८॥</p>
<p>इत्थं नागः कुमुदः। त्रयाणां भुवनानां समाहारस्त्रिभुवनम्। &lsquo;तद्धितार्थ—&rsquo; इत्यादिना तत्पुरुषः। &lsquo;अदन्तद्विगुत्वेऽपि पात्राद्यदन्तत्वान्नपुंसकत्वम्। &lsquo;पात्राद्यन्तैरनेकार्थो द्विगुर्लक्ष्यानुसारतः&rsquo; इत्यमरः। तस्य गुरू रामः। तस्यौरसं धर्मपत्नीजं पुत्रम्। &lsquo;औरसो धर्मपत्नीजः&rsquo; इति याज्ञवल्क्यः। मैथिलेयं कुशं बन्धुं लब्ध्वा। कुशोऽपि च तक्षकस्य पञ्चमं पुत्रं तं कुमुदं बन्धुं लब्ध्वा एकस्तयोरन्यतरः कुमुदः पितृवधेन रिपोर्वैनतेयाद्गरुडात्। गुरुणा वैष्णवांशेन कुशेन त्याजितक्रौर्यादिति भावः। शङ्कां भयमत्यजत्। अपरः कुशः शान्तव्यालां कुमुदाज्ञया वीतसर्पभयामवनिमतएव पौरकान्तः पौरप्रियः सञ्छशास॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
व्याख्यया समेतो महाकविश्रीकालिदासकृतौ रघुवंशे महाकाव्ये**<br>
**कुमुद्वतीपरिणयो नाम षोडशः सर्गः।</p>
<p><strong>सप्तदशः सर्गः।</strong></p>
<p>नमो रामपदाम्भोजं रेणवो यत्र संततम्।<br>
कुर्वन्ति कुमुदप्रीतिमरण्यगृहमेधिनः॥</p>
<p><strong>अतिथिं नाम काकुत्स्थात्पुत्रं प्राप कुमुद्वती।</strong><br>
पश्चिमाद्यामिनीयामात्प्रसादमिव चेतना॥१॥</p>
<p>कुमुद्वती काकुत्स्थात्कुशादतिथिं नाम पुत्रम्। चेतना बुद्धिः पश्चिमादन्तिमाद्यामिन्या रात्रेर्यामात्प्रहरात्। &lsquo;द्वौ यामप्रहरौ समौ&rsquo; इत्यमरः। प्रसादं वैशद्यमिव। प्राप। व्राह्मे सर्वेषां बुद्धिवैशद्यं भवतीति प्रसिद्धिः॥</p>
<p><strong>स पितुः पितृमान्वंशं मातुश्चानुपमद्युतिः।</strong><br>
अपुनात्सवितेवाभौ मार्गावुत्तरदक्षिणौ॥२॥</p>
<p>पितृमान्। प्रशंसार्थे मतुप्। सुशिक्षित इत्यर्थः। अनुपमद्युतिः। सवितुश्चेदं विशेषणम्। सोऽतिथिः पितुः कुशस्य मातुः कुमुद्वत्याश्च वंशम्। सवितोत्तरदक्षिणावुभौ मार्गाविव। अपुनात्पवित्रीकृतवान्॥</p>
<p><strong>तमादौ कुलविद्यानामर्थमर्थविदां वरः।</strong><br>
पश्चात्पार्थिवकन्यानां पाणिमग्राहयत्पिता॥३॥</p>
<p>अर्थाञ्छब्दार्थान्दानसंग्रहादिक्रियाप्रयोजनानि च विदन्तीत्यर्थविदः। तेषां वरः श्रेष्ठः पिता कुशस्तमतिथिमादौ प्रथमं कुलविद्यानामान्वीक्षिकीत्रयीवार्तादण्डनीतीनामर्थमभिधेयमग्राहयदबोधयत्। पश्चात्पार्थिवकन्यानां पाणिमग्राहयत्स्वीकारितवान्। उदवाहयदित्यर्थः। ग्रहेर्ण्यन्तस्य सर्वत्र द्विकर्मकत्वमस्तीत्युक्तं प्राक्॥</p>
<p><strong>जात्यस्तेनाभिजातेन शूरः शौर्यवता कुशः।</strong><br>
अमन्यतैकमात्मानमनेकं वशिना वशी॥४॥</p>
<p>जातौ भवो जात्यः कुलीनः शूरो वशी कुशोऽभिजातेन कुलीनेन। &lsquo;अभिजातः कुलीनः स्यात्&rsquo; इत्यमरः। शौर्यवता वशिना तेनातिथिना करणेन एकमात्मानम्। एको न भवतीत्यनेकस्तम्। अमन्यत। सर्वगुणसामग्र्यादात्मजमात्मन एव रूपान्तरममंस्तेत्यर्थः॥</p>
<p><strong>स कुलोचितमिन्द्रस्य साहायकमुपेयिवान्।</strong><br>
जघान समरे दैत्यं दुर्जयं तेन चावधि॥५॥</p>
<p>स कुशः कुलोचितं कुलाभ्यस्तमिन्द्रस्य साहायकं सहकारित्वम्। &lsquo;योपधात्—&rsquo; इत्यादिना वुञ्। उपेयिवान्प्राप्तः सन्समरे नामतोऽर्थतश्च दुर्जयं दैत्यं जघानावधीत्। तेन दैत्येनावधी हतश्च। &lsquo;लुङि च&rsquo; इति हनो वधादेशः॥</p>
<p><strong>तं स्वसा नागराजस्य कुमुदस्य कुमुद्वती।</strong><br>
अन्वगात्कुमुदानन्दं शशांकमिव कौमुदी॥६॥</p>
<p>कुमुदस्य नाम नागराजस्य स्वसा कुमुद्वती कुशपत्नी। कुमुदानन्दं शशाङ्कं कौमुदी ज्योत्स्नेव। तं कुशमन्वगात्। कुशस्तु। कुः पृथ्वी। तस्या मुत्प्रीतिः। सैवानन्दो यस्येति कुमुदानन्दः। परानन्देन स्वयमानन्दतीत्यर्थः॥</p>
<p><strong>तयोर्दिवस्पतेरासीदेकः सिंहासनार्धभाक्।</strong><br>
द्वितीयापि सखी शच्याः पारिजातांशभागिनी॥७॥</p>
<p>तयोः कुशकुमुद्वत्योर्मध्य एकः कुशो दिवस्पतेरिन्द्रस्य सिंहासनार्धं सिंहासनैकदेशः तद्भागासीत्। द्वितीया कुमुद्वत्यपि शच्या इन्द्राण्याः पारिजातांशस्य भागिनी ग्राहिणी। &lsquo;संपृच—&rsquo; इत्यादिना भजेर्धिनुण्प्रत्ययः। सख्यासीत्। कस्कादित्वाद्दिवस्पतिः साधुः॥</p>
<p><strong>तदात्मसंभवं राज्ये मन्त्रिवृद्धाः समादधुः।</strong><br>
स्मरन्तः पश्चिमामाज्ञां भर्तुः सङ्ग्रामयायिनः॥८॥</p>
<p>सङ्भ्रामयायिनः सङ्ग्रामं यास्यतः। आवश्यकार्थे णिनिः। &lsquo;अकेनोर्भविष्यदाधमर्ण्ययोः&rsquo; इति षष्ठीनिषेधः। भर्तुः स्वामिनः कुशस्य पश्चिमामन्तिमामाज्ञां विपर्यये पुत्रोऽभिषेक्तव्य इत्येवंरूपां स्मरन्तो मन्त्रिवृद्धास्तदात्मसंभवमतिथिं राज्ये समादधुर्निदधुः॥</p>
<p><strong>ते तस्य कल्पयामासुरभिषेकाय शिल्पिभिः।</strong><br>
विमानं नवमुद्वेदि चतुःस्तम्भप्रतिष्ठितम्॥९॥</p>
<p>ते मन्त्रिणस्तस्यातिथेरभिषेकाय शिल्पिभिरुद्वेद्युन्नतवेदिकं चतुःस्तम्भप्रतिष्ठितं चतुर्षु स्तम्भेषु प्रतिष्ठितं नवं विमानं मण्डपं कल्पयामासुः कारयामासुः॥</p>
<p><strong>तत्रैनं हेमकुम्भेषु संभृतैस्तीर्थवारिभिः।</strong><br>
उपतस्थुः प्रकृतयो भद्रपीठोपवेशितम्॥१०॥</p>
<p>तत्र विमाने भद्रपीठे पीठविशेष उपवेशितमेनमतिथिं हेमकुम्भेषु संभृतैः संगृहीतैस्तीर्थवारिभिः करणैः प्रकृतयो मन्त्रिण उपतस्थुः॥</p>
<p><strong>नदद्भिः स्निग्धगम्भीरं तूर्यैराहतपुष्करैः।</strong><br>
अन्वमीयत कल्याणं तस्याविच्छिन्नसंतति॥११॥</p>
<p>आहतं पुष्करं मुखं येषां तैः। &lsquo;पुष्करं करिहस्ताग्रे वाद्यभाण्डमुखेऽपि च&rsquo; इत्यमरः। स्निग्धं मधुरं गम्भीरं च नदद्भिस्तूर्यैस्तस्यातिथेरविच्छिन्नसंतत्यविच्छिन्नपारम्पर्यं कल्याणं भावि शुभमन्वमीयतानुमितम्॥</p>
<p><strong>दूर्वायवाङ्कुरप्लक्षत्वगभिन्नपुटोत्तरान्।</strong><br>
ज्ञातिवृद्धैः प्रयुक्तान्स भेजे नीराजनाविधीन्॥१२॥</p>
<p>सोऽतिथिः। दूर्वाश्च यवाङ्कुराश्च प्लक्षत्वचश्चाभिन्नपुटा बालपल्लवाश्चोत्तराणि प्रधानानि येषु तान्। अभिन्नपुटानि मधूकपुष्पाणीति केचित्। कमलानीत्यन्ये। ज्ञातिषु ये वृद्धास्तैः प्रयुक्तान्नीराजनाविधीन्भेजे॥</p>
<p><strong>पुरोहितपुरोगास्तं जिष्णुं जैत्रैरथर्वभिः।</strong><br>
उपचक्रमिरे पूर्वमभिषेक्तुं द्विजातयः॥१३॥</p>
<p>पुरोहितपुरोगा पुरोहितप्रमुखा द्विजातयो ब्राह्मणा जिष्णुं जयशीलं तमतिथिं जैत्रैर्जयशीलैरथर्वभिर्मन्त्रविशेषैः करणैः पूर्वमभिषेक्तुमुपचक्रमिरे॥</p>
<p><strong>तस्यौघमहती मूर्ध्नि निपतन्ती व्यरोचत।</strong><br>
सशब्दमभिषेकश्रीर्गङ्गेव त्रिपुरद्विषः॥१४॥</p>
<p>तस्यातिथेर्मूर्ध्नि सशब्दं निपतन्त्योघमहती महाप्रवाहा। अभिषिच्यतेऽनेनेत्यभिषेको जलम्। स एव श्रीः। यद्वा तस्य श्रीः। समृद्धिस्त्रिपुरद्विषः शिवस्य मूर्ध्नि निपतन्ती गङ्गेव। व्यरोचत। त्रयाणां पुराणां द्वेष्टीति विग्रहः॥</p>
<p><strong>स्तूयमानः क्षणे तस्मिन्नलक्ष्यत स बन्दिभिः।</strong><br>
प्रवृद्ध इव पर्जन्यः सारङ्गैरभिनन्दितः॥१५॥</p>
<p>तस्मिन्क्षणेऽभिषेककाले बन्दिभिः स्तूयमानः सोऽतिथिः प्रवृद्धः प्रवृद्धवान्। कर्तरि क्तः। अतएव सारङ्गैश्चातकैरभिनन्दितः पर्जन्यो मेघ इव। अलक्ष्यत॥</p>
<p><strong>तस्य सन्मन्त्रपूताभिः स्नानमद्भिः प्रतीच्छतः।</strong><br>
ववृधे वैद्युतस्याग्नेर्वृष्टिसेकादिव द्युतिः॥१६॥</p>
<p>सन्मन्त्रैः पूताभिः शुद्धाभिरद्भिः स्नानं प्रतीच्छतः कुर्वतस्तस्य। वृष्टिसेकात्। विद्युतोऽयं वैद्युतः। तस्याबिन्धनस्याग्नेरिव। द्युतिर्ववृधे॥</p>
<p><strong>स तावदभिषेकान्ते स्नातकेभ्यो ददौ वसु।</strong><br>
यावतैषां समाप्येरन्यज्ञाः पर्याप्तदक्षिणाः॥१७॥</p>
<p>सोऽतिथिरभिषेकान्ते स्नातकेभ्यो गृहस्थेभ्यस्तावत्तावत्परिमाणं वसु धनं ददौ यावता वसुनैषां स्नातकानां पर्याप्तदक्षिणाः समग्रदक्षिणा यज्ञाः समाप्येरन्। तावद्ददावित्यन्वयः॥</p>
<p><strong>ते प्रीतमनसस्तस्मै यामाशिषमुदैरयन्।</strong><br>
सा तस्य कर्मनिर्वृत्तैर्दूरं पश्चात्कृता फलैः॥१८॥</p>
<p>प्रीतमनसस्ते स्नातकास्तस्मा अतिथये यामाशिषमुदरैयन्व्याहरन्साशीस्तस्यातिथेः कर्मनिर्वृत्तैः पूर्वपुण्यनिष्पन्नैः फलैः साम्राज्यादिभिर्दूरं दूरतः पश्चात्कृता। स्वफलदानस्य तदानीमनवकाशात्कालान्तरोद्वीक्षणं न चकारेत्यर्थः॥</p>
<p><strong>वन्धच्छेदं स बद्धानां वधार्हाणामवध्यताम्।</strong><br>
धुर्याणां च धुरो मोक्षमदोहं चादिशद्गवाम्॥१९॥</p>
<p>सोऽतिथिर्बद्धानां बन्धच्छेदं वधार्हाणामवध्यताम्। धुरं वहन्तीति धुर्या बलीवर्दादयः। तेषां धुरो भारस्य मोक्षं गवामदोहं वत्सानां पानार्थं दोहनिवृत्तिं चादिशदादिदेश॥</p>
<p><strong>क्रीडापतत्रिणोऽप्यस्य पञ्जरस्थाः शुकादयः।</strong><br>
लब्धमोक्षास्तदादेशाद्यथेष्टगतयोऽभवन्॥२०॥</p>
<p>पञ्जरस्थाः शुकादयोऽस्यातिथेः क्रीडापतत्त्रिणोऽपि। किमुतान्य इत्यपिशब्दार्थः। तदादेशात्तस्यातिथेः शासनाल्लब्धमोक्षाः सन्तो यथेष्टं गतिर्येषां ते स्वेच्छाचारिणोऽभवन्॥</p>
<p><strong>ततः कक्ष्यान्तरन्यस्तं गजदन्तासनं शुचिं।</strong><br>
सोत्तरच्छदमध्यास्त नेपथ्यग्रहणाय सः॥२१॥</p>
<p>ततः सोऽतिथिर्नेपथ्यग्रहणाय प्रसाधनस्वीकाराय। कक्ष्यान्तरं हर्म्याङ्गणविशेषः &lsquo;कक्ष्या प्रकोष्ठे हर्म्यादेः&rsquo; इत्यमरः। तत्र न्यस्तं स्थापितं शुचि निर्मलं सोत्तरच्छदमास्तरणसहितं गजदन्तस्यासनं पीठमध्यास्त। तत्रोपविष्ट इत्यर्थः॥</p>
<p><strong>तं धूपाश्यानकेशान्तं तोयनिर्णिक्तपाणयः।</strong><br>
आकल्पसाधनैस्तैस्तैरुपसेदुः प्रसाधकाः॥२२॥</p>
<p>तोयेन निर्णिक्तपाणयः क्षालितहस्ताः प्रसाधका अलंकर्तारो धूपेन गन्धद्रव्यधूपेनाश्यानकेशान्तं शोणितकेशपाशान्तं तमतिथिं तैस्तैराकल्पस्य नेपथ्यस्य साधनैर्गन्धमाल्यादिभिरुपसेदुरुपतस्थुः। अलंचक्रुरित्यर्थः॥</p>
<p><strong>तेऽस्य मुक्तागुणोन्नद्धं मौलिमन्तर्गतस्रजम्।</strong><br>
प्रत्यूपुः पद्मरागेण प्रभामण्डलशोभिना॥२३॥</p>
<p>ते प्रसाधका मुक्तागुणेन मौक्तिकंसरेणोन्नद्धमुद्बद्धमन्तर्गतस्रजमस्यातिथेर्मौलिं धम्मिष्टप्रभामण्डलशोभिना पद्मरागेण माणिक्येन प्रत्यूपुः प्रत्युप्तं चक्रुः॥</p>
<p><strong>चन्दनेनाङ्गरागं च मृगनाभिसुगन्धिना।</strong><br>
समापय्य ततश्चक्रुः पत्रं विन्यस्तरोचनम्॥२४॥</p>
<p>किंच। मृगनाभ्या कस्तूरिकया सुगन्धिना चन्दनेनाङ्गरागमङ्गविलेपनं समापय्य समाप्य ततोऽनन्तरं विन्यस्ता रोचना गोरोचना यस्मिंस्तत्पत्त्रं पत्ररचनं चक्रुः॥</p>
<p><strong>आमुक्ताभरणः स्रग्वी हंसचिह्नदुकूलवान्।</strong><br>
आसीदतिशयप्रेक्ष्यः स राज्यश्रीवधूवरः॥२५॥</p>
<p>आमुक्ताभरण आसञ्जिताभरणः। स्रजोऽस्य सन्तीति स्रग्वी। &lsquo;अस्मायामेधास्रजो विनिः&rsquo; इति विनिप्रत्ययः। हंसाश्चिह्नमस्येति हंसचिह्नं यद्दुकूलं तद्वान्। अत्र बहुव्रीहिणैवार्थसिद्धेर्मतुबानर्थक्येऽपि सर्वधनीत्यादिवत्कर्मधारयादपि मत्वर्थीयं प्रत्ययमिच्छन्ति। एवमन्यत्रापि द्रष्टव्यम्। राज्यश्रीरेव वधूर्नवोढा तस्या वरो वोढा। &lsquo;वधूः स्नुषा नवोढा स्त्री वरो जामातृषिङ्गयोः&rsquo; इति विश्वः। सोऽतिथिरतिशयेन प्रेक्ष्यो दर्शनीय आसीत्। वरोऽप्येवंविशेषणः॥</p>
<p><strong>नेपथ्यदर्शिनश्छाया तस्यादर्शे हिरण्मये।</strong><br>
विरराजोदिते सूर्ये मेरौ कल्पतरोरिव॥२६॥</p>
<p>हिरण्मये सौवर्ण आदर्शे दर्पणे नेपथ्यदर्शिनो वेषं पश्यतस्तस्यातिथेश्छाया प्रतिबिम्बम्। उदिते सूर्ये दर्पणकल्पे मेरौ यः कल्पतरुस्तस्य छायेव। विरराज। तस्य सूर्यसंक्रान्तबिम्बस्य संभवान्मेरावित्युक्तम्॥</p>
<p><strong>स राजककुदव्यग्रपाणिभिः पार्श्ववर्तिभिः।</strong><br>
ययावुदीरितालोकः सुधर्मानवमां सभाम्॥२७॥</p>
<p>सोऽतिथी राजककुदानि राजचिह्नानि छत्त्रचामरादीनि। &lsquo;प्राधान्ये राजलिङ्गे च वृषाङ्के ककुदोऽस्त्रियाम्&rsquo; इत्यमरः। तेषु व्यग्राः पाणयो येषां तैः पार्श्ववर्तिभिर्जनैरुदीरितालोक उच्चारितजयशब्दः। &lsquo;आलोको जयशब्दः स्यात्&rsquo; इति हलायुधः। सुधर्माया देवसभाया अनवमामन्यूनां सभामास्थानीं ययौ। &lsquo;स्यात्सुधर्मा देवसभा&rsquo; इत्यमरः॥</p>
<p><strong>वितानसहितं तत्र भेजे पैतृकमासनम्।</strong><br>
चूडामणिभिरुद्धृष्टपादपीठं महीक्षिताम्॥२८॥</p>
<p>तत्र सभायां वितानेनोल्लोचेन सहितम्। &lsquo;अस्त्री वितानमुल्लोचे&rsquo; इत्यमरः। महीक्षितां राज्ञां चूडामणिभिः शिरोरत्नैरुद्धृष्टमुल्लिखितं पादपीठं यस्य तत्। पितुरिदं पैतृकम्। &lsquo;ऋतष्ठञ्&rsquo; इति ठञ्प्रत्ययः। आसनं सिंहासनं भेजे॥</p>
<p><strong>शुशुभे तेन चाक्रान्तं मङ्गलायतनं महत्।</strong><br>
श्रीवत्सलक्षणं वक्षः कौस्तुभेनेव कैशवम्॥२९॥</p>
<p>तेन चाक्रान्तम्। श्रीवत्सो नाम गृहविशेषः। तल्लक्षणं श्रीवत्सरूपम्। &lsquo;श्रीवत्सनन्द्यावर्तादिविच्छेदा बहवो द्वयोः&rsquo; इति सज्जनः। महदधिकं मङ्गलायतनं मङ्गलगृहसभारूपम्। कौस्तुभेन मणिनाक्रान्तं श्रीवत्सलक्षणम्। केशवस्येदं कैशवम्। वक्ष इव। शुशुभे॥</p>
<p><strong>बभौ भूयः कुमारत्वादाधिराज्यमवाप्य सः।</strong><br>
रेखाभावादुपारूढः सामग्र्यमिव चन्द्रमाः॥३०॥</p>
<p>सोऽतिथिः कुमारत्वाद्बाल्याद्भूयो यौवराज्यमवाप्यैवानन्तरम्। अधिराजस्य भाव आधिराज्यं महाराज्यमवाप्य। रेखाभावादर्धेन्दुत्वमवाप्यैव सामग्र्यमुपारूढः पूर्णतां गतश्चन्द्रमा इव। बभौ इति व्याख्यानम्। तदपि यौवराज्याभावनिश्चये ज्याय एव॥</p>
<p><strong>प्रसन्नमुखरागं तं स्मितपूर्वाभिभाषिणम्।</strong><br>
मूर्तिमन्तममन्यन्त विश्वासमनुजीविनः॥३१॥</p>
<p>प्रसन्नो मुखरागो मुखकान्तिर्यस्य तं स्मितपूर्वं यथा तथाभिभाषिणमाभाषणशीलं तमतिथिमनुजीविनो मूर्तिमन्तं विग्रहवन्तं विश्वासं विस्रम्भममन्यन्त। &lsquo;समौ विश्वासविस्रम्भौ&rsquo; इत्यमरः॥</p>
<p><strong>स पुरं पुरुहूतश्रीः कल्पद्रुमनिभध्वजाम्।</strong><br>
क्रममाणश्चकार द्यां नागेनैरावतौजसा॥३२॥</p>
<p>पुरुहूतश्रीः सोऽतिथिः कल्पद्रुमाणां निभाः समाना ध्वजा यस्यास्तां पुरमयोध्यामैरावतस्य ओज इवौजो बलं यस्य तेन नागेन कुञ्जरेण क्रममाणश्चरन्। &lsquo;अनुपसर्गाद्वा&rsquo; इति वैकल्पिकमात्मनेपदम्। द्यां चकार। स्वर्गलोकसदृशीं चकारेत्यर्थः। &lsquo;द्यौः स्वर्गसुरवर्त्मनोः&rsquo; इति विश्वः॥</p>
<p><strong>तस्यैकस्योच्छ्रितं छत्रं मूर्ध्नि तेनामलत्विषा।</strong><br>
पूर्वराजवियोगौष्म्यं कृत्स्नस्य जगतो हृतम्॥३३॥</p>
<p>तस्यैकस्य मूर्ध्नि छत्त्रमुच्छ्रितमुन्नमितम्। अमलत्विषा तेन छत्त्रेण कृत्स्नस्य जगतः पूर्वराजस्य कुशस्य वियोगेन यदौष्म्यं संतापस्तद्धृतं नाशितम्। अत्र छत्त्रोन्नमनसंतापहरणलक्षणयोः कारणकार्ययोर्भिन्नदेशत्वादसंगतिरलंकारः। तदुक्तम्— &lsquo;कार्यकारणयोर्भिन्नदेशत्वे सत्यसंगतिः&rsquo; इति॥</p>
<p><strong>धूमादग्नेः शिखाः पश्चादुदयादंशवो रवेः।</strong><br>
सोऽतीत्य तेजसां वृत्तिं सममेवोत्थितो गुणैः॥३४॥</p>
<p>अग्नेर्धूमात्पश्चात्। अनन्तरमित्यर्थः। शिखा ज्वालाः। रवेरुदयात्पश्चादनन्तरमंशवः। उत्तिष्ठन्त इति शेषः। सोऽतिथिस्तेजसामग्न्यादीनां वृत्ति स्वभावमतीत्य गुणैः समं सहैवोत्थित उदितः। अपूर्वमिदमित्यर्थः॥</p>
<p><strong>तं प्रीतिविशदैर्नेत्रैरन्वयुः पौरयोषितः।</strong><br>
शरत्प्रसन्नैर्ज्योतिर्भिर्विभावर्य इव ध्रुवम्॥३५॥</p>
<p>पौरयोषितः प्रीत्या विशदैः प्रसन्नैर्नेत्रैः करणैस्तमतिथिमन्वयुरनुजग्मुः। सदृष्टिप्रसारमद्राक्षुरित्यर्थः। कथमिव। शरदि प्रसन्नैर्ज्योतिर्भिर्नक्षत्रैर्विभावर्यो रात्रयो ध्रुवमिव। ध्रुवपाशबद्धत्वात्ताराचक्रस्येत्यर्थः॥</p>
<p><strong>अयोध्यादेवताश्चैनं प्रशस्तायतनाचिंताः।</strong><br>
अनुदध्युरनुध्येयं सांनिध्यैः प्रतिमागतैः॥३६॥</p>
<p>प्रशस्तेष्वायतनेष्वालयेष्वर्चितां अयोध्यादेवताश्चानुध्येयमनुग्राह्यमेनमतिथिं प्रतिमागतैरर्चासंक्रान्तैः सांनिध्यैः संनिधानैरनुदध्युरनुजगृहुः। &lsquo;अनुध्यानमनुग्रहः&rsquo; इत्युत्पलमालायाम्। तदनुग्रहबुद्ध्या संनिदधुरित्यर्थः॥</p>
<p><strong>यावन्नाश्यायते वेदिरभिषेकजलाप्लुता।</strong><br>
तावदेवास्य वेलान्तं प्रतापः प्राप दुःसहः॥३७॥</p>
<p>अभिषेकजलैराप्लुता सिक्ता वेदिरभिषेकवेदिर्यावन्नाश्यायते न शुष्यति। कर्तरि लट। तावदेवास्य राज्ञो दुःसहः प्रतापो वेलान्तं वेलापर्यन्तं प्राप॥</p>
<p><strong>वशिष्ठस्य गुरोर्मन्त्राः सायकास्तस्य धन्विनः।</strong><br>
किं तत्साध्यं यदुभये साधयेयुर्न संगताः॥३८॥</p>
<p>गुरोर्वशिष्टस्य मन्त्राः। धन्विनस्तस्यातिथेः सायकाः। इत्युभये संगताः सन्तो यत्साध्यं न साधयेयुस्तत्तादृक्साध्यं किम्। न किंचिदित्यर्थः। तेषामसाध्यं नास्तीति भावः॥</p>
<p><strong>स धर्मस्थसखः शश्वदर्थिप्रत्यर्थिनां स्वयम्।</strong><br>
ददर्श संशयच्छेद्यान्व्यवहारानतन्द्रितः॥३९॥</p>
<p>धर्मे तिष्ठन्तीति धर्मस्थाः सभ्याः। &lsquo;राज्ञा सभासदः कार्या रिपौ मित्रे च ये समाः&rsquo;</p>
<p>इत्युक्तलक्षणाः। तेषां सखा धर्मस्थसखः। तत्सहित इत्यर्थः। अतन्द्रितोऽनलसः स नृपः शश्वत्। अन्वहमित्यर्थः। अर्थिनां साध्यार्थवतां प्रत्यर्थिनां तद्विरोधिनां च संशयच्छेद्यान्संशयाद्धेतोश्छेद्यान्परिच्छेद्यान्। संदिग्धत्वादवश्यनिर्णेयानित्यर्थः। व्यवहारातृणादानादिविवादान्स्वयं ददर्शानुसंदधौ। न तु प्राड्विवाकमेव नियुक्तवानित्यर्थः। अत्र याज्ञवल्क्यः — &lsquo;व्यवहारान्नृपः पश्येद्विद्वद्भिर्ब्राह्मणैः सह&rsquo; इति॥</p>
<p><strong>ततः परमभिव्यक्तसौमनस्यनिवेदितैः।</strong><br>
युयोज पाकाभिमुखैर्भृत्यान्विज्ञापनाफलैः॥४०॥</p>
<p>ततः परं व्यवहारदर्शनानन्तरं भृत्याननुजीविनः। अभिव्यक्तं मुखप्रसादादिलिङ्गैः स्फुटीभूतं यत्सौमनस्यं स्वामिनः प्रसन्नत्वं तेन निवेदितैः सूचितैः पाकाभिमुखैः सिद्ध्युन्मुखैर्विज्ञापनानां विज्ञप्तीनां फलैः प्रेप्सितार्थैर्युयोज योजयामास। अत्र बृहस्पतिः — &lsquo;नियुक्तः कर्मनिष्पत्तौ विज्ञप्तौ च यदृच्छया। भृत्यान्धनैर्मानयंस्तु नवोऽप्यक्षोभ्यतां व्रजेत्॥&rsquo; इति। कविश्च वक्ष्यति — &lsquo;अक्षोभ्यः—&rsquo; (१७।४४) इति। अत्र सौमनस्यफलयोजनादिभिर्नृपस्य वृक्षसमाधिर्ध्वन्यत इत्यनुसंधेयम्॥</p>
<p><strong>प्रजास्तद्गुरुणा नद्यो नभसेव विवर्धिताः।</strong><br>
तस्मिंस्तु भूयसीं वृद्धिं नभस्ये ता इवाययुः॥४१॥</p>
<p>प्रजास्तस्यातिथेर्गुरुणा पित्रा कुशेन। नभसा श्रावणमासेन नद्य इव। विवर्धिताः। तस्मिन्नतिथौ तु नभस्ये भाद्रपदे मासे ता इव नद्य इव भूयसीं वृद्धिमभ्युदयमाययुः। प्रजापोषणेन पितरमतिशयितवानित्यर्थः॥</p>
<p><strong>यदुवाच न तन्मिथ्या यद्ददौ न जहार तत्।</strong><br>
सोऽभूद्भग्नव्रतः शत्रूनुद्धृत्य प्रतिरोपयन्॥४२॥</p>
<p>सोऽतिथिर्यद्वाक्यं दानत्राणादिविषयमुवाच तन्न मिथ्यानृतं नाभूत्। यद्वस्तु ददौ तन्न जहार न पुनराददे। किंतु शत्रूनुद्धृत्योत्खाय प्रतिरोपयन्पुनः स्थापयन्भग्नव्रतो भग्ननियमोऽभूत्॥</p>
<p><strong>वयोरूपविभूतीनामेकैकं मदकारणम्।</strong><br>
तानि तस्मिन्समस्तानि न तस्योत्सिषिचे मनः॥४३॥</p>
<p>वयोरूपविभूतीनां यौवनसौन्दर्यैश्वर्याणां मध्य एकैकं मदकारणं मदहेतुः। तानि मदकारणानि तस्मिन्राज्ञि समस्तानि। मिलितानीति शेषः। तथापि तस्यातिथेर्मनो नोत्सिषिचे न जगर्व। सिञ्चतेः स्वरितेत्त्वादात्मनेपदम्। अत्र वयोरूपादीनां गर्वहेतुत्वान्मदस्य च मदिराकार्यत्वेनातत्कारकत्वन्मदशब्देन गर्वो लक्ष्यत इत्याहुः। उक्तं च — &lsquo;ऐश्वर्यरूपतारुण्यकुलविद्याबलैरपि। इष्टलाभादिना ह्येषामवज्ञा गर्व ईरितः। मदस्त्वानन्दसंमोहः संभेदो मदिराकृतः॥&rsquo; इति। अतएव कविनापि &lsquo;उत्सिषिचे&rsquo; इत्युक्तम्। न तु &lsquo;उन्ममाद&rsquo; इति॥</p>
<p><strong>इत्थं जनितरागासु प्रकृतिष्वनुवासरम्।</strong><br>
अक्षोभ्यः स नवोऽप्यासीद्दृढमूल इव द्रुमः॥४४॥</p>
<p>इत्थमनुवासरमन्वहं प्रकृतिषु प्रजासु जनितरागासु सतीषु स राजा नवोऽपि। दृढमूलो द्रुम इव। अक्षोभ्योऽप्रधृष्य आसीत्॥</p>
<p><strong>अनित्याः शत्रवो बाह्या विप्रकृष्टाश्च ते यतः।</strong><br>
अतः सोऽभ्यन्तरान्नित्याञ्षट्पूर्वमजयद्रिपून्॥४५॥</p>
<p>यतो बाह्याः शत्रवः प्रतिनृपा अनित्याः। द्विषन्ति स्त्रियन्ति चेत्यर्थः। किंच ते बाह्या विप्रकृष्टा दूरस्थाश्च। अतः सोऽभ्यन्तरानन्तर्वर्तिनो नित्याञ्षड्रिपून्कामक्रोधादीन्पूर्वमजयत्। अन्तःशत्रुजये बाह्या अपि न दुर्जया इति भावः॥</p>
<p><strong>प्रसादाभिमुखे तस्मिंश्चपलापि स्वभावतः।</strong><br>
निकषे हेमरेखेव श्रीरासीदनपायिनी॥४६॥</p>
<p>स्वभावतश्चपला चञ्चलापि श्रीः प्रसादाभिमुखे तस्मिन्नृपे। निकषे निकषोपले हेमरेखेव। अनपायिनी स्थिरासीत्॥</p>
<p><strong>कातर्यं केवला नीतिः शौर्यं श्वापदचेष्टितम्।</strong><br>
अतः सिद्धिं समेताभ्यामुभाभ्यामन्वियेष सः॥४७॥</p>
<p>केवला शौर्यवर्जिता नीतिः कातर्यं भीरुत्वम्। शौर्यं केवलमित्यनुषञ्जनीयम्। केवलं नीतिरहितं शौर्यं श्वापदचेष्टितम्। व्याघ्रादिचेष्टाप्रायमित्यर्थः। &lsquo;व्याघ्रादयो वनचराः पशवः श्वापदा मताः&rsquo; इति हलायुधः। अतो हेतोः सोऽतिथिः समेताभ्यां संगताभ्यामुभाभ्यां नीतिशौर्याभ्यां सिद्धिं जयप्राप्तिमन्वियेष गवेषितवान्॥</p>
<p><strong>न तस्य मण्डले राज्ञो न्यस्तप्रणिधिदीधिते।</strong><br>
अदृष्टमभवत्किंचिद्व्यभ्रस्येव विवस्वतः॥४८॥</p>
<p>न्यस्ताः सर्वतः प्रहिताः प्रणिधयश्वरा एवं दीधितयो रश्मयो यस्य तस्य। &lsquo;प्रणिधिः प्रार्थने चरे&rsquo; इति शाश्वतः। तस्य राज्ञः। व्यभ्रस्य निर्मेघस्य विवस्वतः सूर्यस्यैव। मण्डले स्वविषये किंचिदल्पमप्यदृष्टमज्ञातं नाभवन्नासीत्। स चारचक्षुषा सर्वमपश्यदित्यर्थः॥</p>
<p><strong>रात्रिंदिवाविभागेषु यदादिष्टं महीक्षिताम्।</strong><br>
तत्सिषेवे नियोगेन स विकल्पपराङ्मुखः॥४९॥</p>
<p>रात्रौ च दिवा च रात्रिंदिवम्। &lsquo;अचतुर—&rsquo; इत्यादिनाधिकरणार्थे द्वन्द्वेऽच्प्रत्ययान्तो निपातः। अव्ययान्तत्वादव्ययत्वम्। अत्र षष्ठ्यर्थलक्षणया रात्रिदिवमिति। अहोरात्रयोरित्यर्थः। तयोर्विभागा अंशाः प्रहरादयः। तेषु महीक्षितां राज्ञां यदादिष्टमिदमस्मिन्काले कर्तव्यमिति मन्वादिभिरुपदिष्टं तत्स राजा विकल्पपराङ्मुखः संशयरहितः सन्। नियोगेन निश्चयेन सिषेवे। अनुष्ठितवानित्यर्थः। अत्र कौटिल्यः— &lsquo;कार्याणां नियोगविकल्पसमुच्चया भवन्ति। अनेनैवोपायेन नान्येनेति नियोगः। अनेन वान्येन वेति विकल्पः। अनेन चेति समुच्चयः&rsquo; इति॥</p>
<p><strong>मन्त्रः प्रतिदिनं तस्य बभूव सह मन्त्रिभिः।</strong><br>
स जातु सेव्यमानोऽपि गुप्तद्वारो न सूच्यते॥५०॥</p>
<p>तस्य राज्ञः प्रतिदिनं मन्त्रिभिः सह मन्त्रो विचारो बभूव। स मन्त्रः सेव्यमानोऽप्यन्वहमावर्त्यमानोऽपि जातु कदाचिदपि न सूच्यते न प्रकाश्यते। तत्र हेतुर्गुप्तद्वार इति। संवृतेङ्गिताकारादिज्ञानमार्ग इत्यर्थः॥</p>
<p><strong>परेषु स्वेषु च क्षिप्तैरविज्ञातपरस्परैः।</strong><br>
सोऽपसर्पैर्जजागार यथाकालं स्वपन्नपि॥५१॥</p>
<p>यथाकालमुक्तकालानतिक्रमेण स्वपन्नपि सोऽतिथिः परेषु शत्रुषु स्वेषु स्वकीयेषु च। मन्त्र्यादितीर्थेष्विति शेषः। क्षिप्तैः प्रहितैरविज्ञाताः परस्परे येषां तैः। अन्योन्याविज्ञातैरित्यर्थः। अपसर्पैश्चरैः। &lsquo;अपसर्पश्वरः स्पशः&rsquo; इत्यमरः। जजागार बुद्धवान्। चारमुखेन सर्वमज्ञासीदित्यर्थः। अत्र कामन्दकः —&lsquo;चारान्विचारयेत्तीर्थेष्वात्मनश्च परस्य च। पाषण्ड्यादीनविज्ञातानन्योन्यमितरैरपि॥&rsquo; इति॥</p>
<p><strong>दुर्गाणि दुर्ग्रहाण्यासंस्तस्य रोद्धुरपि द्विषाम्।</strong><br>
नहि सिंहो गजास्कन्दी भयाद्गिरिगुहाशयः॥५२॥</p>
<p>द्विषां रोद्धू रोधकस्यापि। न तु स्वयं रोध्यस्येत्यर्थः। तस्य राज्ञो दुर्ग्रहाणि परैर्दुर्धर्षाणि दुर्गाणि महीदुर्गादीन्यासन्। न च निर्भीकस्य किं दुर्गौरिति वाच्यमित्यर्थान्तरन्यासमुखेनाह — न हीति। गजानास्कन्दति हिनस्तीति गजास्कन्दी सिंहो भयाद्धेतोः। गिरिगुहासु शेत इति गिरिगुहाशयो नहि। किंतु स्वभावत एवेति शेषः। &lsquo;अधिकरणे शेतेः&rsquo; इत्यच्प्रत्ययः। अत्र मनुः—&lsquo;धन्वदुर्गं महीदुर्गमब्दुर्गं वार्क्ष्यमेव वा। नृदुर्गं गिरिदुर्गं वा समाश्रित्य वसेत्पुरम्॥&rsquo; इति॥</p>
<p><strong>भव्यमुख्याः समारम्भाः प्रत्यवेक्ष्या निरत्ययाः।</strong><br>
गर्भशालिसधर्माणस्तस्य गूढं विपेचिरे॥५३॥</p>
<p>भव्यमुख्याः कल्याणप्रधानाः। न तु विपरीताः। प्रत्यवेक्ष्या एतावत्कृतमेतावत्कर्तव्यमित्यनुसंधानेन विचारणीयाः। अत एव निरत्यया निर्बाधा गर्भेऽभ्यन्तरे पच्यन्ते ये शालयस्तेषां सधर्माणः। अतिनिगूढा इत्यर्थः। &lsquo;धर्मादनिच्केवलात्&rsquo; इत्यनिच्प्रत्ययः समासान्तः। तस्य राज्ञः समारभ्यन्त इति समारम्भाः कर्माणि गूढमप्रकाशं विपेचिरे। फलिता इत्यर्थः। &lsquo;फलानुमेयाः प्रारम्भाः&rsquo; इति भावः॥</p>
<p><strong>अपथेन प्रववृते न जातूपचितोऽपि सः।</strong><br>
वृद्धो नदीमुखेनैव प्रस्थानं लवणाम्भसः॥५४॥</p>
<p>सोऽतिथिरुपचितोऽपि वृद्धिं गतोऽपि सन्। जातु कदाचिदप्यपथेन कुमार्गेण न प्रववृत न प्रवृत्तः। मर्यादां न जहावित्यर्थः। तथाहि। लवणाम्भसो लवणसागरस्य वृद्धौ परोत्पीडे सत्यां नदीमुखेनैव नदीप्रवेशमार्गेणैव प्रस्थानं निःसरणम्। न त्वन्यथेत्यर्थः॥</p>
<p><strong>कामं प्रकृतिवैराग्यं सद्यः शमयितुं क्षमः।</strong><br>
यस्य कार्यः प्रतीकारः स तन्नैवोदपादयत्॥५५॥</p>
<p>प्रकृतिवैराग्यं प्रजाविरागम्। दैवादुत्पन्नमिति शेषः। सद्यः कामं सम्यक्शमयितुं प्रतिकर्तुं क्षमः शक्तः स राजा यस्य प्रकृतिवैराग्यस्य प्रतीकारः कार्यः कर्तव्यः। अनर्थहेतुत्वादित्यर्थः। तद्वैराग्यं नोदपादयत्। उत्पन्नप्रतीकारादनुत्पादनं वरमिति भावः। अत्र कौटिल्यः — &lsquo;क्षीणाः प्रकृतयो लोभं लुब्धा यान्ति विरागताम्। विरक्ता यान्त्यमित्रं वा भर्तारं घ्नन्ति वा स्वयम्॥&rsquo; तस्मात्प्रकृतीनां विरागकारणानि नोत्पादयेदित्यर्थः॥</p>
<p><strong>शक्येष्वेवाभवद्यात्रा तस्य शक्तिमतः सतः।</strong><br>
समीरणसहायोऽपि नाम्भःप्रार्थी दवानलः॥५६॥</p>
<p>शक्तिमतः शक्तिसंपन्नस्यापि सतस्तस्य राज्ञः शक्येषु शक्तिविषयेषु स्वस्माद्धीनबलेष्वेव विषये यात्रा दण्डयात्राभवत्। न तु समधिकेष्वित्यर्थः। तथाहि। समीरणसहायोऽपि दवानलोऽम्भःप्रार्थी जलान्वेषी न। दग्धुमिति शेषः। किंतु तृणकाष्ठादिकमेवान्विष्यतीत्यर्थः। अत्र कौटिल्यः — &lsquo;समज्यायोभ्यां संदधीत हीनेन विगृह्णीयात्&rsquo; इति॥</p>
<p><strong>न धर्ममर्थकामाभ्यां बबाधे न च तेन तौ।</strong><br>
नार्थं कामेन कामं वा सोऽर्थेन सदृशस्त्रिषु॥ ५७॥</p>
<p>स राजार्थकामाभ्यां धर्मं न बबाधे न नाशितवान्। तेन धर्मेण च तावर्थकामौ न। अर्थं कामेन कामं वार्थेन न बबाधे। एकत्रैवासक्तो नाभूदित्यर्थः। किंतु त्रिषु धर्मार्थकामेषु सदृशस्तुल्यवृत्तिः। अभूदित्यर्थः॥</p>
<p><strong>हीनान्यनुपकर्तॄणि प्रवृद्धानि विकुर्वते।</strong><br>
तेन मध्यमशक्तीनि मित्राणि स्थापितान्यतः॥ ५८॥</p>
<p>मित्राणि हीनान्यतिक्षीणानि चेदनुपकर्तॄण्यनुपकारीणि। प्रवृद्धान्यतिसमृद्धानि चेद्विकुर्वते विरुद्धं चेष्टन्ते। अपकुर्वत इत्यर्थः। &lsquo;अकर्मकाच्च&rsquo; इत्यात्मनेपदम्। अतः कारणात्तेन राज्ञा मित्राणि सुहृदः। &lsquo;मित्रं सुहृदि मित्रोऽर्के&rsquo; इति विश्वः। मध्यमशक्तीनि नातिक्षीणोच्छ्रितानि यथा तथा स्थापितानि॥</p>
<p>‘शक्येष्वेवाभवद्यात्रा&rsquo; (१७।५६) इत्यादिनोक्तमर्थं सोपस्कारमाह—</p>
<p><strong>परात्मनोः परिच्छिद्य शक्त्यादीनां बलाबलम्।</strong><br>
ययावेभिर्बलिष्ठश्चेत्परस्मादास्त सोऽन्यथा॥ ५९॥</p>
<p>सोऽतिथिः परात्मनोः शत्रोरात्मनश्च शक्त्यादीनां शक्तिदेशकालादीनां बलाबलं न्यूनाधिकभावं परिच्छिद्य निश्चित्य। एभिः शक्त्यादिभिः परस्माच्छत्रोर्बलिष्ठः स्वयमतिशयेन बलवांश्चेत्। बलशब्दान्मतुबन्तादिष्ठन्प्रत्ययः। &lsquo;विन्मतोर्लुक्&rsquo; इति मतुपो लुक्। ययौ यात्रां चक्रे। अन्यथा बलिष्ठश्चेदास्तातिष्ठत्। न ययावित्यर्थः। अत्र मनुः — &lsquo;यदा मन्येत भावेन हृष्टं पुष्टं बलं स्वकम्। परस्य विपरीतं चेत्तदा यायादरीन्प्रति॥ यदा तु स्यात्परिक्षीणो वाहनेन बलेन च। तदासीत प्रयत्नेन शनकैः सान्त्वयन्नरीन्॥&rsquo; इति॥</p>
<p><strong>कोशेनाश्रयणीयत्वमिति तस्यार्थसंग्रहः।</strong><br>
अम्बुगर्भो हि जीमूतश्चातकैरभिनन्द्यते॥६०॥</p>
<p>कोशेनार्थचयेनाश्रयणीयत्वं भजनीयत्वम्। भवतीति शेषः। इति हेतोस्तस्य राज्ञः कर्तुः अर्थसंग्रहः। न तु लोभादित्यर्थः। तथाहि। अम्बु गर्भे यस्य सोऽम्बुगर्भः। जीवनस्य जलस्य मूतः पुटबन्धो जीमूतो मेघः। &lsquo;मूङ् बन्धने&rsquo;। पृषोदरादित्वात्साधुः। चातकैरभिनन्द्यते सेव्यते। अत्र कामन्दकः — &lsquo;धर्महेतोस्तथार्थाय भृत्यानां रक्षणाय च। आपदर्थं च संरक्ष्यः कोशो धर्मवता सदा॥&rsquo; इति॥</p>
<p><strong>परकर्मापहः सोऽभूदुद्यतः स्वेषु कर्मसु।</strong><br>
आवृणोदात्मनो रन्धं रन्ध्रेषु प्रहरन्रिपून्॥ ६१॥</p>
<p>स राजा परेषां कर्माणि सेतुवार्तादीन्यपहन्तीति परकर्मापहः सन्। &lsquo;अन्येष्वपि दृश्यते&rsquo; इत्यपिशब्दसामर्थ्याद्धन्तेर्डप्रत्ययः। स्वेषु कर्मसूद्यत उद्युक्तोऽभूत्। किंच। रिपून्रन्ध्रेषु प्रहरन्नात्मनो रन्ध्रं व्यसनादिकमावृणोत्संवृतवान्। अत्र मनुः — &lsquo;नास्य च्छिद्रं परो विद्याद्विद्याच्छिद्रं परस्य तु। गूहेत्कूर्म इवाङ्गानि रक्षेद्विवरमात्मनः॥&rsquo; इति॥</p>
<p><strong>पित्रा संवर्धितो नित्यं कृतास्त्रः सांपरायिकः।</strong><br>
तस्य दण्डवतो दण्डः स्वदेहान्न व्यशिष्यत॥६२॥</p>
<p>दण्डो दमः सैन्यं वा। तद्वतो दण्डवतो दण्डसंपन्नस्य तस्य राज्ञः पित्रा कुशेन नित्यं संवर्धितः पुष्टः कृतास्त्रः शिक्षितास्त्रः। संपरायो युद्धम्। &lsquo;युद्धायत्योः संपरायः&rsquo; इत्यमरः। तमर्हतीति सांपरायिकः। &lsquo;तदर्हति&rsquo; इति ठक्प्रत्ययः। दण्डः सैन्यम्। &lsquo;दण्डो यमे मानभेदे लगुडे दमसैन्ययोः&rsquo; इति विश्वः। स्वदेहान्न व्यशिष्यत नाभिद्यत। स्वदेहेऽपि विशेषणानि योज्यानि। मूलबलं स्वदेहमिवारक्षदित्यर्थः॥</p>
<p><strong>सर्पस्येव शिरोरत्नं नास्य शक्तित्रयं परः।</strong><br>
स चकर्ष परस्मात्तदयस्कान्त इवायसम्॥६३॥</p>
<p>सर्पस्य शिरोरत्नमिव। अस्य राज्ञः शक्तित्रयं परः शत्रुर्न चकर्ष। स तु परस्माच्छत्रोस्तच्छक्तित्रयम्। अयस्कान्तो मणिविशेष आयसं लोहविकारमिव। चकर्ष॥</p>
<p><strong>वापीष्विव स्रवन्तीषु वनेषूपवनेष्विव।</strong><br>
सार्थाः स्वैरं स्वकीयेषु चेरुर्वेश्मस्विवाद्रिषु॥६४॥</p>
<p>स्रवन्तीषु नदीषु वापीषु दीर्घिकास्विव। &lsquo;वापी तु दीर्घिका&rsquo; इत्यमरः। वनेष्वरण्येषूपवनेष्वारामेष्विव। ‘आरामः स्यादुपवनम्&rsquo; इत्यमरः। अद्रिषु स्वकीयेषु वेश्मस्विव। सार्था वणिक्प्रभृतयः स्वैरं स्वेच्छया चेरुश्चरन्ति स्म॥</p>
<p><strong>तपो रक्षन्स विघ्नेभ्यस्तस्करेभ्यश्च संपदः।</strong><br>
यथास्वमाश्रमैश्चक्रै वर्णैरपि षडंशभाक्॥६५॥</p>
<p>विघ्नेभ्यस्तपो रक्षन्। तस्करेभ्यः संपदश्च रक्षन्। स राजाश्रमैर्ब्रह्मचर्यादिभिर्वर्णैरपि ब्राह्मणादिभिश्व यथास्वं स्वमनतिक्रम्य षडंशभाक्चक्रे। यथाक्रममाश्रमैस्तपसो वर्णैःसंपदां</p>
<p>च षष्ठांशभाकृत इत्यर्थः। षष्ठोंऽशः षडंशः। संख्याशब्दस्य वृत्तिविषये पूरणार्थत्वमुक्तं प्राक्॥</p>
<p><strong>खनिभिः सुषुवे रत्नं क्षेत्रैः सस्यं वनैर्गजान्।</strong><br>
दिदेश वेतनं तस्मै रक्षासदृशमेव भूः॥६६॥</p>
<p>भूर्भूमिस्तस्मै राज्ञे रक्षासदृशं रक्षणानुरूपमेव वेतनं भृतिं दिदेश ददौ। कथम्। खनिभिराकरैः। &lsquo;खनिः स्त्रियामाकरः स्यात्&rsquo; इत्यमरः। रत्नं माणिक्यादिकं सुषुवेऽजीजनत्। क्षेत्रैः सस्यम्। वनैर्गजान्हस्तिनः सुषुवे॥</p>
<p><strong>स गुणानां वलानां च पण्णां षण्मुखविक्रमः।</strong><br>
बभूव विनियोगज्ञः साधनीयेषु वस्तुषु॥६७॥</p>
<p>षण्मुखविक्रमः स राजा षण्णां गुणानां संधिविग्रहादीनां बलानां मूलभृत्यादीनां च साधनीयेषु वस्तुषु साध्येष्वर्थेषु विनियोगं जानातीति। विनियोगस्य ज्ञ इति वा। विनियोगज्ञः। कर्मविवक्षायामुपपदसमासः। &lsquo;आतोऽनुपसर्गे कः&rsquo; इति कप्रत्ययः। शेषविवक्षायां षष्ठीसमासः। &lsquo;इगुपध—&rsquo; इत्यादिना कप्रत्ययः। बभूव। &lsquo;इदमत्र प्रयोक्तव्यम्&rsquo; इत्याद्यज्ञासीदित्यर्थः॥</p>
<p><strong>इति क्रमात्प्रयुञ्जानो राजनीतिं चतुर्विधाम्।</strong><br>
आ तीर्थादप्रतीघातं स तस्याः फलमानशे॥६८॥</p>
<p>इति चतुर्विधाम्। सामाद्युपायैरिति शेषः। राजनीतिं दण्डनीतिं क्रमात्सामादिक्रमादेव प्रयुञ्जानः स राजा तीर्थान्मन्त्र्याद्यष्टादशात्मकतीर्थपर्यन्तम्। &lsquo;योनौ जलावतारे च मन्त्र्याद्यष्टादशस्वपि। पुण्यक्षेत्रे तथा पात्रे तीर्थं स्यात्&rsquo; इति हलायुधः। तस्या नीतेः फलमप्रतीघातमप्रतिबन्धं यथा तथानशे प्राप्तवान्। &lsquo;मन्त्रादिषु यमुद्दिश्य य उपायः प्रयुज्यते। स तस्य फलति&rsquo; इत्यर्थः॥</p>
<p><strong>कूटयुद्धविधिज्ञेऽपि तस्मिन्सन्मार्गयोधिनि।</strong><br>
भेजेऽभिसारिकावृत्तिं जयश्रीर्वीरगामिनी॥६९॥</p>
<p>कूटयुद्धविधिज्ञेऽपि कपटयुद्धप्रकाराभिज्ञेऽपि सन्मार्गेण योधिनि धर्मयोद्धरि तस्मिन्नतिथौ वीरगामिनी जयश्रीरभिसारिकावृत्तिं भेजे। &lsquo;कान्तार्थिनी तु या याति संकेतं साभिसारिका&rsquo; इत्यमरः। जयश्रीस्तमन्विष्यागच्छदित्यर्थः॥</p>
<p><strong>प्रायः प्रतापभग्नत्वादरीणां तस्य दुर्लभः।</strong><br>
रणो गन्धद्विपस्येव गन्धभिन्नान्यदन्तिनः॥७०॥</p>
<p>अरीणां सर्वेषामपि प्रतापेनातितेजसैव भग्नत्वात्तस्य राज्ञः। गन्धेन मदगन्धेनैव भिन्ना भग्ना अन्ये दन्तिनो येन तस्य गन्धद्विपस्येव। प्रायः प्रायेण रणो दुर्लभः। खलर्थयोगेऽपि शेषविवक्षायां षष्ठीमिच्छन्तीत्युक्तम्॥</p>
<p><strong>प्रवृद्धौ हीयते चन्द्रः समुद्रोऽपि तथाविधः।</strong><br>
स तु तत्समवृद्धिश्च न चाभूत्ताविव क्षयी॥७१॥</p>
<p>प्रवृद्धौ सत्यां चन्द्रो हीयते। समुद्रोऽपि तथाविधश्चन्द्रवदेव प्रवृद्धौ हीयते। &lsquo;प्रवृद्धः&rsquo; इति वा पाठः। स राजा तु ताभ्यां चन्द्रसमुद्राभ्यां समा वृद्धिर्यस्य स तत्समवृद्धिश्राभूत्। तौ चन्द्रसमुद्राविव क्षयी। &lsquo;जिदृक्षि—&rsquo; इत्यादिनेनिप्रत्ययः। नाभूत्॥</p>
<p><strong>सन्तस्तस्याभिगमनादत्यर्थं महतः कृशाः।</strong><br>
उदधेरिव जीमूताः प्रापुर्दातृत्वमर्थिनः॥७२॥</p>
<p>अत्यर्थं कृशा दरिद्रा अत एवार्थिनो याचनशीलाः सन्तो विद्वांसो महतस्तस्य राज्ञोऽभिगमनात्। उदधेरभिगमनाज्जीमूता इव। दातृत्वं प्रापुः। अर्थिषु दानभोगपर्याप्तं धनं प्रयच्छतीत्यर्थः॥</p>
<p><strong>स्तूयमानः स जिह्राय स्तुत्यमेव समाचरन्।</strong><br>
तथापि ववृधे तस्य तत्कारिद्वेषिणो यशः॥७३॥</p>
<p>स राजा स्तुत्यं स्तोत्रार्हमेव यत्तदेव समाचरन्नत एव स्तूयमानः सन्। जिह्राय ललज्ज। तथापि ह्रीणत्वेऽपि तत्कारिणः स्तोत्रकारिणो द्वेष्टीति तत्कारिद्वेषिणस्तस्य राज्ञो यशो ववृधे। &lsquo;गुणाढ्यस्य सतः पुंसः स्तुतौ लज्जैव भूषणम्&rsquo; इति भावः॥</p>
<p><strong>दुरितं दर्शनेन घ्नंस्तत्त्वार्थेन नुदंस्तमः।</strong><br>
प्रजाः स्वतन्त्रयांचक्रे शश्वत्सूर्य इवोदितः॥७४॥</p>
<p>स राजा। उदितः सूर्य इव। दर्शनेन दुरितं घ्नन्निवर्तयन्। तथा च स्मर्यते — &lsquo;अग्निचित्कपिला सत्त्री राजा भिक्षुर्महोदधिः। दृष्टमात्राः पुनन्त्येते तस्मात्पश्येत नित्यशः॥&rsquo; इति। तत्त्वस्य वस्तुतत्त्वस्यार्थेन समर्थनेन च तमोऽज्ञानं ध्वान्तं च नुदञ्शश्वत्प्रजाः स्वतन्त्रयांचक्रे स्वाधीनाश्चकार॥</p>
<p><strong>इन्दोरगतयः पद्मे सूर्यस्य कुमुदेंऽशवः।</strong><br>
गुणास्तस्य विपक्षेऽपि गुणिनो लेभिरेऽन्तरम्॥७५॥</p>
<p>इन्दोरंशवः पद्मेऽगतयः। प्रवेशरहिता इत्यर्थः। सूर्यस्यांशवः कुमुदेऽगतयः। गुणिनस्तस्य गुणास्तु विपक्षे शत्रावप्यन्तरमवकाशं लेभिरे प्रापुः॥</p>
<p><strong>पराभिसंधानपरं यद्यप्यस्य विचेष्टितम्।</strong><br>
जिगीषोरश्वमेधाय धर्म्यमेव बभूव तत्॥७६॥</p>
<p>अश्वमेधाय जिगीषोरस्य विचेष्टितं दिग्विजयरूपं यद्यपि पराभिसंधानपरं शत्रुवश्चनप्रधानं तथापि तद्धर्म्यं धर्मादनपेतमेव। &lsquo;धर्मपथ्यर्थन्यायादनपेते&rsquo; इति यत्प्रत्ययः। बभूव। &lsquo;मन्त्रप्रभावोत्साहशक्तिभिः परान्संदध्यात्&rsquo; इति कौटिल्यः॥</p>
<p><strong>एवमुद्यन्प्रभावेण शास्त्रनिर्दिष्टवर्त्मना।</strong><br>
वृषेव देवो देवानां राज्ञां राजा बभूव सः॥७७॥</p>
<p>एवं शास्त्रनिर्दिष्टवर्त्मना शास्त्रोपदिष्टमार्गेण प्रभावेण कोशदण्डजेन तेजसा। &lsquo;स</p>
<p>प्रभावः प्रतापश्च यत्तेजः कोशदण्डजम्&rsquo; इत्यमरः। उद्यन्नुद्युञ्जानः सः। वृषा वासवो देवानां देवी देवदेव इव। राज्ञां राजा राजराजो बभूव॥</p>
<p><strong>पञ्चमं लोकपालानामूचुः साधर्म्ययोगतः।</strong><br>
भूतानां महतां षष्ठमष्टमं कुलभूभृताम्॥७८॥</p>
<p>तम्। राजानमिति शेषः। साधर्म्ययोगतो यथाक्रमं लोकसंरक्षणपरोपकारभूधारणरूपसमानधर्मत्वबलाल्लोकपालानामिन्द्रादीनां चतुर्णां पञ्चममूचुः। महतां भूतानां पृथिव्यादीनां पञ्चानां षष्ठमूचुः। कुलभूभृतां कुलाचलानां महेन्द्रमलयादीनां सप्तानामष्टममूचुः॥</p>
<p><strong>दूरापवर्जितच्छत्त्रैस्तस्याज्ञां शासनार्पिताम्।</strong><br>
दधुः शिरोभिर्भूपाला देवाः पौरंदरीमिव॥७९॥</p>
<p>भूपालाः शासनेषु पत्त्रेष्वर्पितामुपन्यस्तां तस्य राज्ञ आज्ञाम्। देवाः पौरंदरीमैन्द्रीमाज्ञामिव। दूरापवर्जितच्छत्त्रैर्दूरात्परिहृतातपत्रैः शिरोभिर्दधुः॥</p>
<p><strong>ऋत्विजः स तथानर्च दक्षिणाभिर्महाक्रतौ।</strong><br>
यथा साधारणीभूतं नामास्य धनदस्य च॥८०॥</p>
<p>स राजा महाक्रतावश्वमेधेऽर्त्विजो याजकान्दक्षिणाभिस्तथानर्चार्चयामास। अर्चतेर्भौवादिकाल्लिट्। यथास्य राज्ञो धनदस्य च नाम साधारणीभूतमेकीभूतम्। उभयोरपि धनदसंज्ञा यथा स्यात्तथेत्यर्थः॥</p>
<p><strong>इन्द्राद्वृष्टिर्नियमितगदोद्रेकवृत्तिर्यमोऽभू-</strong><br>
द्यादोनाथः शिवजलपथः कर्मणे नौचराणाम्।**<br>
<strong>पूर्वापेक्षी तदनु विदधे कोषवृद्धिं कुबेर-</strong><br>
**स्तस्मिन्दण्डोपनतचरितं भेजिरे लोकपालाः॥८१॥</p>
<p>इन्द्राद्वृष्टिरभूत्। यमो नियमिता निवारिता गदस्य रोगस्योद्रेक एव वृत्तिर्येन सोऽभूत्। यादोनाथो वरुणो नौचराणां नाविकानां कर्मणे संचाराय शिवजलपथः सुचरजलमार्गोऽभूत्। तदनु पूर्वापेक्षी रघुरामादिमहिमाभिज्ञः कुबेरः कोषवृद्धिं विदधे। इत्थं लोकपालास्तस्मिन्राज्ञि विषये दण्डोपनतस्य शरणागतस्य चरितं वृत्तिं भेजिरे। &lsquo;दुर्बलो बलवत्सेवी विरुद्धाच्छङ्कितादिभिः। वर्तेत दण्डोपनतो भर्तर्येवमवस्थितः॥&rsquo; इति कौटिल्यः॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
व्याख्यया समेतो महाकविश्रीकालिदासकृतौ रघुवंशे महाकाव्ये**<br>
**अतिथिवर्णनो नाम सप्तदशः सर्गः।</p>
<p><strong>अष्टादशः सर्गः।</strong></p>
<p>यत्पादपांसुसंपर्कादहल्यासीदपांसुला।<br>
कारुण्यसिन्धवे तस्मै नमो वैदेहिबन्धवे॥</p>
<p><strong>स नैषधस्यार्थपतेः सुतायामुत्पादयामास निषिद्धशत्रुः।</strong><br>
अनूनसारं निषधान्नगेन्द्रात्पुत्रं यमाहुर्निषधाख्यमेव॥१॥</p>
<p>निषिद्धशत्रुर्निवारितरिपुः सोऽतिथिर्नैषधस्य निषधदेशाधीश्वरस्यार्थपते राज्ञः सुतायां निषधान्निषधाख्यान्नगेन्द्रात्पर्वतादनूनसारमन्यूनबलं पुत्रमुत्पादयामास। यं पुत्रं निषधाख्यंश निषधनामकमेवाहुः॥</p>
<p><strong>तेनोरुवीर्येण पिता प्रजायै कल्पिष्यमाणेन ननन्द यूना।</strong><br>
सुवृष्टियोगादिव जीवलोकः सस्येन संपत्तिफलोन्मुखेन॥२॥</p>
<p>उरुवीर्येणातिपराक्रमेणात एव प्रजायै लोकरक्षणार्थं कल्पिष्यमाणेन तेन यूना निषेधेन पितातिथिः। सुवृष्टियोगात्संपत्तिफलोन्मुखेन पाकोन्मुखेन सस्येन जीवलोक इव। ननन्द जहर्ष॥</p>
<p><strong>शब्दादि निर्विश्य सुखं चिराय तस्मिन्प्रतिष्ठापितराजशब्दः।</strong><br>
कौमुद्वतेयः कुमुदावदातैर्द्यामर्जितां कर्मभिरारुरोह॥३॥</p>
<p>कुमुद्वत्या अपत्यं पुमान्कौमुद्वतेयोऽतिथिः शब्दादि शब्दस्पर्शादि सुखं सुखसाधनं विषयवर्गं निर्विश्योपभुज्य चिराय तस्मिन्निषधाख्ये पुत्रे प्रतिष्ठापितराजशब्दो दत्तराज्यः सन्। कुमुदावदातैर्निर्मलैः कर्मभिरश्वमेधादिभिरर्जितां संपादितां द्यां स्वर्गमारुरोह॥</p>
<p><strong>पौत्रः कुशस्यापि कुशेशयाक्षः ससागरां सागरधीरचेताः।</strong><br>
एकातपत्रां भुवमेकवीरः पुरार्गलादीर्घभुजो बुभोज॥४॥</p>
<p>कुशेशयाक्षः शतपत्त्रलोचनः। &lsquo;शतपत्त्रं कुशेशयम्&rsquo; इत्यमरः। सागरधीरचेताः समुद्रगम्भीरचित्त एकवीरोऽसहायशूरः। पुरस्यार्गला कपाटविष्कम्भः। &lsquo;तद्विष्कम्भेऽर्गलं न ना&rsquo; इत्यमरः। तद्वद्दीर्घभुजः कुशस्य पौत्रो निषधोऽपि ससागरामेकातपत्रां भुवं बुभोज पालयामास। &lsquo;भुजोऽनवने&rsquo; इत्युक्तेः परस्मैपदम्॥</p>
<p><strong>तस्यानलौजास्तनयस्तदन्ते वंशश्रियं प्राप नलाभिधानः।</strong><br>
यो नड्वलानीव गजः परेषां बलान्यमृद्गान्नलिनाभवक्रः॥५॥</p>
<p>अनलौजा नलाभिधानो नलाख्यस्तस्य निषधस्य तनयस्तस्य निषधस्यान्तेऽवसाने वंशश्रियं राज्यलक्ष्मा प्राप। नलिनाभवक्रो यो नलः। गजो नड्वलानि नडप्रायस्थलानीव। ‘नडशादाड्डुलच्&rsquo; इति ड्वलच्प्रत्ययः। परेषां बलान्यमृद्वान्ममर्द॥</p>
<p><strong>नभश्चरैर्गीतयशाः स लेभे नभस्तलश्यामतनुं तनूजम्।</strong><br>
ख्यातं नभः शब्दमयेन नाम्ना कान्तं नभोमासमिव प्रजानाम्॥६॥</p>
<p>नभश्चरैर्गन्धर्वादिभिर्गीतयशाः स नलो नभस्तलश्यामतनुं नमःशब्दमयेन नाम्ना ख्यातम्। नभःशब्दसंज्ञकमित्यर्थः। नभोमासमिव श्रावणमासमिव। प्रजानां कान्तं प्रियं तनूज पुत्रं लेभे॥</p>
<p><strong>तस्मै विसृज्योत्तरकोसलानां धर्मोत्तरस्तत्प्रभवे प्रभुत्वम्।</strong><br>
मृगैरजर्यं जरसोपदिष्टमदेहबन्धाय पुनर्बबन्ध॥७॥</p>
<p>धर्मोत्तरो धर्मप्रधानः स नलः प्रभवे समर्थाय तस्मै नभसे तदुत्तरकोसलानां प्रभुत्वमाधिपत्यं विसृज्य दत्त्वा जरसा जरयोपदिष्टम्। वार्द्धके चिकीर्षितमित्यर्थः। मृगैरजर्यं तैः सह संगतम्। &lsquo;अजर्यं संगतम्&rsquo; इति निपातः। पुनरदेहबन्धाय पुनर्देहसंबन्धनिवृत्तये बबन्ध। मोक्षार्थं वनं गत इत्यर्थः। अदेहबन्धायेत्यत्र प्रसज्यप्रतिषेधेऽपि नञ्समास इष्यते॥</p>
<p><strong>तेन द्विपानामिव पुण्डरीको राज्ञामजय्योऽजनि पुण्डरीकः।</strong><br>
शान्ते पितर्याहृतपुण्डरीका यं पुण्डरीकाक्षमिव श्रिता श्रीः॥८॥</p>
<p>तेन नभसा। द्विपानां पुण्डरीको दिग्गजविशेष इव। राज्ञामजय्यो जेतुमशक्यः। &lsquo;क्षय्यजय्यौ शक्यार्थे&rsquo; इति निपातनात्साधुः। पुण्डरीकः पुण्डरीकाख्यः पुत्रोऽजनि जनितः। पितरि शान्ते स्वर्गते सति। आहृतपुण्डरीका गृहीतश्वेतपद्मा श्रीर्यं पुण्डरीकं पुण्डरीकाख्यं विष्णुमिव। श्रिता॥</p>
<p><strong>स क्षेमधन्वानममोघधन्वा पुत्रं प्रजाक्षेमविधानदक्षम्।</strong><br>
क्ष्मां लम्भयित्वा क्षमयोपपन्नं वने तपः क्षान्ततरश्चचार॥९॥</p>
<p>अमोघं धनुर्यस्य सोऽमोघधन्वा। &lsquo;धनुषश्च&rsquo; इत्यनङादेशः समासान्तः। स पुण्डरीकः प्रजानां क्षेमविधाने दक्षं क्षमयोपपन्नं क्षान्तियुक्तं क्षेमं धनुर्यस्य तं क्षेमधन्वानं नाम पुत्रम्। &lsquo;वा संज्ञायाम्&rsquo; इत्यनङादेशः। क्ष्मां लम्भयित्वा प्रापय्य। लभेर्गत्यर्थत्वाद्द्विकर्मकत्वम्। क्षान्ततरोऽत्यन्तसहिष्णुः सन्वने तपश्चचार॥</p>
<p><strong>अनीकिनीनां समरेऽग्रयायी तस्यापि देवप्रतिमः सुतोऽभूत्।</strong><br>
व्यश्रूयतानीकपदावसानं देवादि नाम त्रिदिवेऽपि यस्य॥१०॥</p>
<p>तस्य क्षेमधन्वनोऽपि समरेऽनीकिनीनां चमूनामग्रयायी देवप्रतिम इन्द्रादिकल्पः सुतोऽभूत्। अनीकपदावसानमनीकशब्दान्तं देवादि देवशब्दपूर्वं यस्य नाम देवानीक इति नामधेयं त्रिदिवे स्वर्गेऽपि व्यश्रूयत विश्रुतम्॥</p>
<p><strong>पिता समाराधनतत्परेण पुत्रेण पुत्री स यथैव तेन।</strong><br>
पुत्रस्तथैवात्मजवत्सलेन स तेन पित्रा पितृमान्बभूव॥११॥</p>
<p>स पिता क्षेमधन्वा समाराधनतत्परेण शुश्रूषापरेण तेन पुत्रेण यथैव पुत्री बभूव तथैव स पुत्रो देवानीक आत्मजवत्सलेन तेन पित्रा पितृमान्बभूव। लोके पितृत्वपुत्रत्वयोः फलमनयोरेवासीदित्यर्थः॥</p>
<p><strong>पूर्वस्तयोरात्मसमे चिरोढामात्मोद्भवे वर्णचतुष्टयस्य।</strong><br>
घुरं निधायैकनिधिर्गुणानां जगाम यज्वा यजमानलोकम्॥१२॥</p>
<p>गुणानामेकनिधिर्यज्वा विधिवदिष्टवांस्तयोः पितृपुत्रयोर्मध्ये पूर्वः पिता क्षेमधन्वात्मसमे स्वतुल्य आत्मोद्भवे पुत्रे देवानीके चिरोढां चिरधृतां वर्णचतुष्टयस्य धुरं रक्षाभारं निधाय यजमानलोकं यष्टृलोकं नाकं जगाम॥</p>
<p><strong>वशी सुतस्तस्य वशंवदत्वात्स्वेषामिवासीद्द्विषतामपीष्टः।</strong><br>
सकृद्विविग्नानपि हि प्रयुक्तं माधुर्यमीष्टे हरिणान्ग्रहीतुम्॥१३॥</p>
<p>तस्य देवानीकस्य वशी समर्थः सुतोऽहीनगुर्नामेति वक्ष्यमाणानामकः। वशं वशकरं मधुरं वदतीति वशंवदः। &lsquo;प्रियवशे वदः खच्&rsquo; इति खच्प्रत्ययः। तस्य भावस्तत्त्वम्। तस्मादिष्टवादित्वात्स्वेषामिव द्विषतामपीष्टः प्रिय आसीत्। अर्थादेवानीकनिर्धारणं लभ्यते। तथाहि। प्रत्युक्तमुच्चारितं माधुर्यं सकृदेकवारं विविग्नान्भीतानपि हरिणान्ग्रहीतुं वशीकर्तुमीष्टे शक्नोति॥</p>
<p><strong>अहीनगुर्नाम स गां समग्रामहीनबाहुद्रविणः शशास।</strong><br>
यो हीनसंसर्गपराङ्मुखत्वाद्युवाप्यनर्थैर्व्यसनैर्विहीनः॥१४॥</p>
<p>अहीनबाहुद्रविणः समग्रभुजपराक्रमः। &lsquo;द्रविणं काञ्चनं वित्तं द्रविणं च पराक्रमः&rsquo; इति विश्वः। हीनसंसर्गपराङ्मुखत्वान्नीचसंसर्गविमुखत्वाद्धेतोर्युवाप्यनर्थैरनर्थकरैर्व्यसनैः पानद्यूतादिभिर्विहीनो रहितो योऽहीनगुर्नाम स पूर्वोक्तो देवानीकसुतः समग्रां सर्वां गां भुवं शशास॥</p>
<p><strong>गुरोः स चानन्तरमन्तरज्ञः पुंसां पुमानाद्य इवावतीर्णः।</strong><br>
उपक्रमैरस्खलितैश्चतुर्भिश्चतुर्दिगीशश्चतुरो बभूव॥१५॥</p>
<p>पुंसामन्तरज्ञो विशेषज्ञश्चतुरो निपुणः सोऽहीनगुश्च गुरोः पितुरनन्तरम्। अवतीर्णो भुवं प्राप्त आद्यः पुमान्विष्णुरिव। अस्खलितैरप्रतिहतैश्चतुर्भिरुपक्रमैः सामाद्युपायैः। &lsquo;सामादिभिरुपक्रमैः&rsquo; इति मनुः। चतुर्दिगीशश्चतसृणां दिशामीशो बभूव॥</p>
<p><strong>तस्मिन्प्रयाते परलोकयात्रां जेतर्यरीणां तनयं तदीयम्।</strong><br>
उच्चैः शिरस्त्वाज्जितपारियात्रं लक्ष्मीः सिषेवे किल पारियात्रम्॥१६॥</p>
<p>अरीणां जेतरि तस्मिन्नहीनगौ परलोकयात्रां प्रयाते प्राप्ते सति। उच्चैःशिरस्त्वादुन्नतशिरस्कत्वाज्जितः पारियात्रः कुलशैलविशेषो येन तं पारियात्रं पारियात्राख्यं तदीयं तनयं लक्ष्मी राज्यलक्ष्मीः सिषेवे किल॥</p>
<p><strong>तस्याभवत्सूनुरुदारशीलः शिलः शिलापट्टविशालवक्षाः।</strong><br>
जितारिपक्षोऽपि शिलीमुखैर्यः शालीनतामव्रजदीड्यमानः॥१७॥</p>
<p>तस्य पारियात्रस्योदारशीलो महावृत्तः। &lsquo;शीलं स्वभावे सद्वृत्ते&rsquo; इत्यमरः। शिलापट्टविशालवक्षाः शिलः शिलाख्यः सूनुरभवत्। यः सूनुः शिलीमुखैर्बाणैः। &lsquo;अलिबाणौ शिलीमुखौ&rsquo; इत्यमरः। जितारिपक्षोऽपीडयमानः स्तूयमानः सन्। शालीनतामधृष्टतां लज्जामव्रजदगच्छत्। &lsquo;स्यादधृष्टे तु शालीनः&rsquo; इत्यमरः। &lsquo;शालीनकौपीने अधृष्टाकार्ययोः&rsquo; इति निपातः॥</p>
<p><strong>तमात्मसंपन्नमनिन्दितात्मा कृत्वा युवानं युवराजमेव।</strong><br>
सुखानि सोऽभुङ्क सुखोपरोधि वृत्तं हि राज्ञामुपरुद्धवृत्तम्॥१८॥</p>
<p>अनिन्दितात्मागर्हितस्वभावः स पारियात्र आत्मसंपन्नं बुद्धिसंपन्नम्। &lsquo;आत्मा यत्नो धृतिर्बुद्धिः स्वभावो ब्रह्म वर्ष्म च&rsquo; इत्युभयत्राप्यमरः। युवानं तं शिलं युवराजं कृत्वैव सुखान्यभुङ्क। न त्वकृत्वेत्येवकारार्थः। किमर्थं युवराजशब्दकरणमित्याशङ्कयान्यथा सुखोपभोगो दुर्लभ इत्याह — सुखोपरोधीति। हि यस्माद्राज्ञां वृत्तं प्रजापालनादिरूपं सुखोपरोधि बहुलत्वात्सुखप्रतिबन्धकम्। अतएवोपरुद्धवृत्तम्। कारादिबद्धसदृशमित्यर्थः। उपरुद्धस्य स्वयमूढभारस्य च सुखं नास्तीति भावः॥</p>
<p><strong>तं रागबन्धिष्ववितृप्तमेव भोगेषु सौभाग्यविशेषभोग्यम्।</strong><br>
विलासिनीनामरतिक्षमापि जरा वृथा मत्सरिणी जहार॥१९॥</p>
<p>रागं बध्नन्तीति रागबन्धिनः। रागप्रवर्तका इत्यर्थः। तेषु भोगेषु विषयेष्ववितृप्तमेव सन्तं किंच विलासिनीनां भोक्रीणां सौभाग्यविशेषेण सौन्दर्यातिशयेन हेतुना भोग्यं भोगाईम्। &lsquo;चजोः कु धिण्यतोः&rsquo; इति कुत्वम्। तं पारियात्रं रतिक्षमा न भवतीत्यरतिक्षमापि अतएव वृथा मत्सरिणी रतिक्षमासु। विलासिनीष्वित्यर्थः। जरा जहार वशीचकार॥</p>
<p><strong>उन्नाभ इत्युद्गतनामधेयस्तस्यायथार्थोन्नतनाभिरन्ध्रः।</strong><br>
सुतोऽभवत्पङ्कजनाभकल्पः कृत्स्नस्य नाभिर्नृपमण्डलस्य॥२०॥</p>
<p>तस्य शिलाख्यस्योन्नाभ इत्युद्गतनामधेयः प्रसिद्धनामायथार्थं यथा तथोन्नतं नाभिरन्ध्रं यस्य सः। गम्भीरनाभिरित्यर्थः। तदुक्तम् &ndash; &lsquo;स्वरः सत्त्वं च नाभिश्च गाम्भीर्यं त्रिषु शस्वते&rsquo;। पङ्कजनाभकल्पो विष्णुसदृशः कृत्स्नस्य नृपमण्डलस्य नाभिः प्रधानम्। &lsquo;नाभिः प्रधाने कस्तूरीमदेऽपि क्वचिदीरितः&rsquo; इति विश्वः। सुतोऽभवत्। &lsquo;अच्प्रत्यन्ववपूर्वात्सामलोग्नः&rsquo; इत्यत्राजिति योगविभागादुन्नाभपद्मनाभादयः सिद्धाः॥</p>
<p><strong>ततः परं वज्रधरप्रभावस्तदात्मजः संयति वज्रघोषः।</strong><br>
बभूव वज्राकरभूषणायाः पतिः पृथिव्याः किल वज्रणाभः॥२१॥</p>
<p>ततः परं वज्रधरप्रभाव इन्द्रतेजाः संयति सङ्ग्रामे वज्रघोषोऽशनितुल्यध्वनिर्वज्रणाभो नाम तस्योन्नाभस्यात्मजो वज्राणां हीरकाणामाकराः खनय एव भूषणानि यस्यास्तस्याः पृथिव्याः पतिर्बभूव किल खलु। &lsquo;वज्रं त्वस्त्री कुलिशशस्त्रयोः। मणिवेधे रत्नभेदेऽप्यशनावासनान्तरे॥&rsquo; इति केशवः॥</p>
<p><strong>तस्मिन्गते द्यां सुकृतोपलब्धां तत्संभवं शङ्खणमर्णवान्ता।</strong><br>
उत्खातशत्रुं वसुधोपतस्थे रत्नोपहारैरुदितैः खनिभ्यः॥२२॥</p>
<p>तस्मिन्वज्रणाभे सुकृतोपलब्धां सुधर्मार्जितां द्यां स्वर्गं गते सति। उत्खातशत्रुमुद्धृतशत्रुं शङ्खणं नाम तत्संभवं तदात्मजमर्णवान्ता वसुधा खनिभ्य आकरेभ्य उदितैरुत्पन्नै रत्नोपहारैरुत्कृष्टवस्तुसमर्पणैरुपतस्थे सिषेवे। &lsquo;जातौ जातौ यदुत्कृष्टं तद्रत्नमभिधीयते&rsquo; इति भरतविश्वौ॥</p>
<p><strong>तस्यावसाने हरिदश्वधामा पित्र्यं प्रपेदे पदमश्विरूपः।</strong><br>
वेलातटेषूषितसैनिकाश्वं पुराविदो यं व्युषिताश्वमाहुः॥२३॥</p>
<p>तस्य शङ्खणस्यावसानेऽन्ते हरिदश्वधामा सूर्यतेजाः। अश्विनोरिव रूपमस्येत्यश्विरूपोऽतिसुन्दरः। तत्पुत्र इति शेषः। पित्र्यमिति संबन्धिपदसामर्थ्यात्। पित्र्यं पदं प्रपेदे। वेलातटेषूषिता निविष्टाः सैनिका अश्वाश्च यस्य तम्। अन्वर्थनामानमित्यर्थः। यं पुत्रं पुराविदो वृद्धा व्युषिताश्वमाहुः॥</p>
<p><strong>आराध्य विश्वेश्वरमीश्वरेण तेन क्षितेर्विश्वसहो विजज्ञे।</strong><br>
पातुं सहो विश्वसखः समग्रां विश्वंभरामात्मजमूर्तिरात्मा॥२४॥</p>
<p>तेन क्षितेरीश्वरेण व्युषिताश्वेन विश्वेश्वरं काशीपतिमाराध्योपास्य विश्वसहो नाम विश्वसखः समग्रां सर्वं विश्वंभरां भुवं पातुं रक्षितुं सहत इति सहः क्षमः। पचाद्यच्। आत्मजमूर्तिः पुत्ररूप्यात्मा स्वयमेव। &lsquo;आत्मा वै पुत्रनामासि&rsquo; इति श्रुतेः। विजज्ञे सुषुवे। विपूर्वो जनिर्गर्भविमोचने वर्तते। यथाह भगवान्पाणिनिः— &lsquo;समां समां विजायते&rsquo; इति॥</p>
<p><strong>अंशे हिरण्याक्षरिपोः स जाते हिरण्यनाभे तनये नयज्ञः।</strong><br>
द्विषामसह्यः सुतरां तरूणां हिरण्यरेता इव सानिलोऽभूत्॥२५॥</p>
<p>नयज्ञो नीतिज्ञः स विश्वसहः। हिरण्याक्षरिपोर्विष्णोरंशे हिरण्यनाभे नाम्नि तनये जाते सति। तरूणां सानिलो हिरण्यरेता हुतभुगिव। द्विषां सुतरामसह्योऽभूत्॥</p>
<p><strong>पिता पितॄणामनृणस्तमन्ते वयस्यनन्तानि सुखानि लिप्सुः।</strong><br>
राजानमाजानुविलम्बिबाहुं कृत्वा कृती वल्कलवान्बभूव॥२६॥</p>
<p>पितॄणामनृणः। निवृत्तपितृऋण इत्यर्थः। &lsquo;प्रजया पितृभ्यः&rsquo; इति श्रुतेः। अतएव कृती। कृतकृत्य इत्यर्थः। पिता विश्वसहोऽन्ते वयसि वार्द्धकेऽनन्तान्यविनाशानि सुखानि लिप्सुः। मुमुक्षरित्यर्थः। आजानुविलम्बिबाहुं दीर्घबाहुम्। भाग्यसंपन्नमिति भावः। तं हिरण्यनाभं राजानं कृत्वा वल्कलवान्बभूव। वनं गत इत्यर्थः॥</p>
<p><strong>कौसल्य इत्युत्तरकोसलानां पत्युः पतङ्गान्वयभूषणस्य।</strong><br>
तस्यौरसः सोमसुतः सुतोऽभून्नेत्रोत्सवः सोम इव द्वितीयः॥२७॥</p>
<p>उत्तरकोसलानां पत्युः पतङ्गान्वयभूषणस्य सूर्यवंशाभरणस्य सोमसुतः सोमं सुतवतः। यज्वन इत्यर्थः। &lsquo;सोमे सुञः&rsquo; इति क्विप्। तस्य हिरण्यनाभस्य। द्वितीयः सोमश्चन्द्र इव। नेत्रोत्सवो नयनानन्दकरः कौसल्य इति प्रसिद्ध औरसो धर्मपत्नीजः सुतोऽभूत्॥</p>
<p><strong>यशोभिराब्रह्मसभं प्रकाशः स ब्रह्मभूयं गतिमाजगाम।</strong><br>
ब्रह्मिष्ठमाधाय निजेऽधिकारे ब्रह्मिष्ठमेव स्वतनुप्रसूतम्॥२८॥</p>
<p>आ ब्रह्मसभाया आब्रह्मसमं ब्रह्मसदनपर्यन्तम्। अभिविधावव्ययीभावः यशोभिः प्रकाशः प्रसिद्धः न कौसल्योऽतिशयेन ब्रह्मवन्तं ब्रह्मिष्टम्। ब्रह्मविदमित्यर्थः। ब्रह्मशब्दान्मतुबन्तादिष्टन्प्रत्यये &lsquo;विन्मतोर्लुक्&rsquo; इति मतुपो लुक्। &lsquo;नस्तद्धिते&rsquo; इति टिलोपः।</p>
<p>ब्रह्मिष्ठं ब्रह्मिष्ठाख्यं स्वतनुप्रसूतं स्वात्मजमेव निजे स्वकीयेऽधिकारे प्रजापालनकृत्य आधाय निधाय। ब्रह्मणो भावो ब्रह्मभूयं ब्रह्मत्वं तदेव गतिस्तामाजगाम। मुक्तोऽभूदित्यर्थः। &lsquo;स्याद्ब्रह्मभूयं ब्रह्मत्वम्&rsquo; इत्यमरः। भुवो भावे क्यप्॥</p>
<p><strong>तस्मिन्कुलापीडनिभे विपीडं सम्यङ्महीं शासति शासनाङ्काम्।</strong><br>
प्रजाश्चिरं सुप्रजसि प्रजेशे ननन्दुरानन्दजलाविलाक्ष्यः॥२९॥</p>
<p>कुलापीडनिभे कुलशेखरतुल्ये। &lsquo;वैकक्षकं तु तत्। यत्तिर्यक्क्षिप्तमुरसि शिखास्वापीडशेखरौ॥&rsquo; इत्यमरः। सुप्रजसि सत्संतानवति। &lsquo;नित्यमसिच्प्रजामेधयोः&rsquo; इत्यसिच्प्रत्ययः। तस्मिन्प्रजेशे प्रजेश्वरे ब्रह्मिष्ठे शासनाङ्कां शासनचिह्नां महीं विपीडं निर्बाधं यथा तथा सम्यक्शासति सति। आनन्दजलाविलाक्ष्य आनन्दबाष्पाकुलनेत्राः प्रजाश्चिरं ननन्दुः॥</p>
<p><strong>पात्रीकृतात्मा गुरुसेवनेन स्पष्टाकृतिः पत्त्ररथेन्द्रकेतोः।</strong><br>
तं पुत्रिणां पुष्करपद्मनेत्रः पुत्रः समारोपयदग्रसंख्याम्॥३०॥</p>
<p>गुरुसेवनेन पित्रादिशुश्रूषया पात्रीकृतात्मा योग्यीकृतात्मा। &lsquo;योग्यभाजनयोः पात्रम्&rsquo; इत्यमरः। पत्ररथेन्द्रकेतोर्गरुडध्वजस्य स्पष्टाकृतिः स्पष्टवपुः। तत्सरूप इत्यर्थः। &lsquo;आकृतिः कथिता रूपे सामान्यवपुषोरपि&rsquo; इति विश्वः। पुष्करपत्त्रनेत्रः पद्मदलाक्षः पुत्रः पुत्राख्यो राजा। यद्वा पुत्रशब्द आवर्तनीयः। पुत्रः पुत्राख्यः पुत्रः सुतः। तं ब्रह्मिष्ठं पुत्रिणामग्रसंख्यां समारोपयत्। अग्रगण्यं चकारेत्यर्थः॥</p>
<p><strong>वंशस्थितिं वंशकरेण तेन संभाव्य भावी स सखा मघोनः।</strong><br>
उपस्पृशन्स्पर्शनिवृत्तलौल्यस्त्रिपुष्करेषु त्रिदशत्वमाप॥३१॥</p>
<p>स्पृश्यन्त इति स्पर्शा विषयाः। तेभ्यो निवृत्तलौल्यो निवृत्ततृष्णः। अतएव मघोन इन्द्रस्य सखा मित्रं भावी भविष्यन्। स्वर्गं जिगमिषुरित्यर्थः। स ब्रह्मिष्टो वंशकरेण वंशप्रवर्तकेन तेन पुत्रेण वंशस्थितिं कुलप्रतिष्ठां संभाव्य संपाद्य त्रिषु पुष्करेषु तीर्थविशेषेषु। &lsquo;दिक्संख्ये संज्ञायाम्&rsquo; इति समासः। उपस्पृशन्स्नानं कुर्वंस्त्रिदशत्वं देवभूयमाप॥</p>
<p><strong>तस्य प्रभानिर्जितपुष्परागं पौष्यां तिथौ पुष्यमसूत पत्नी।</strong><br>
तस्मिन्नपुष्यन्नुदिते समग्रां पुष्टिं जनाः पुष्य इव द्वितीये॥३२॥</p>
<p>तस्य पुत्राख्यस्य पत्नी पौष्यां पुष्यनक्षत्रयुक्तायां पौर्णमास्यां तिथौ। &lsquo;पुष्ययुक्ता पौर्णमासी पौषी&rsquo; इत्यमरः। ‘नक्षत्रेण युक्तः कालः&rsquo; इत्यण्प्रत्ययः। &lsquo;टिद्ढाणञ्—&rsquo; इत्यादिना ङीप्। प्रभया निर्जितः पुष्परागो मणिविशेषो येन तं पुष्यं पुष्याख्यमसूत। द्वितीये पुष्ये पुष्यनक्षत्र इव तस्मिन्नुदिते सति जनाः समग्रां पुष्टिं वृद्धिमपुष्यन्॥</p>
<p><strong>महीं महेच्छः परिकीर्य सुनौ मनीषिणे जैमिनयेऽर्पितात्मा।</strong><br>
तस्मात्सयोगादधिगम्य योगमजन्मनेऽकल्पत जन्मभीरुः॥३३॥</p>
<p>महेच्छो महाशयः। &lsquo;महेच्छस्तु महाशयः&rsquo; इत्यमरः। जन्मभीरुः संसारभीरुः स पुत्रः सूनौ महीं परिकीर्य विसृज्य मनीषिणे ब्रह्मविद्याविदुषे जैमिनये मुनयेऽर्पितात्मा। शिष्य-</p>
<p>भूतः सन्नित्यर्थः। सयोगाद्योगिनस्तस्माज्जैमिनेर्योगं योगविद्यामधिगम्याजन्मने जन्मनिवृत्तये मोक्षायाकल्पत समपद्यत। क्लृपेः संपद्यमाने चतुर्थी वक्तव्या। मुक्त इत्यर्थः॥</p>
<p><strong>ततः परं तत्प्रभवः प्रपेदे ध्रुवोपमेयो ध्रुवसंधिरुर्वीम्।</strong><br>
यस्मिन्नभूज्ज्यायसि सत्यसंधे संधिर्ध्रुवः संनमतामरीणाम्॥३४॥</p>
<p>ततः परं स पुष्यः प्रभवः कारणं यस्य स तत्प्रभवः। तदात्मज इत्यर्थः। ध्रुवेणौत्तानपादिनोपमेयः। &lsquo;ध्रुव औत्तानपादिः स्यात्&rsquo; इत्यमरः। ध्रुवसंधिरुर्वी प्रपेदे। ज्यायसि श्रेष्ठे सत्यसंधे सत्यप्रतिज्ञे यस्मिन्ध्रुवसंधौ संनमताम्। अनुद्धतानामित्यर्थः। अरीणां संधिर्ध्रुवः स्थिरोऽभूत्। ततः सार्थकनाञेत्यर्थः॥</p>
<p><strong>सुते शिशावेव सुदर्शनाख्ये दर्शात्ययेन्दुप्रियदर्शने सः।</strong><br>
मृगायताक्षो मृगयाविहारी सिंहादवापद्विपदं नृसिंहः॥३५॥</p>
<p>मृगायताक्षो नृसिंहः पुरुषश्रेष्ठः स ध्रुवसंधिर्दर्शात्ययेन्दुप्रियदर्शने प्रतिपच्चन्द्रनिभे सुदर्शनाख्ये सुते शिशौ सत्येव मृगयाविहारी सन्सिंहाद्विपदं मरणमघापत्। व्यसनासक्तिरनर्थावहेति भावः॥</p>
<p><strong>स्वर्गामिनस्तस्य तमैकमत्यादमात्यवर्गःकुलतन्तुमेकम्।</strong><br>
अनाथदीनाः प्रकृतीरवेक्ष्य साकेतनाथं विधिवच्चकार॥३६॥</p>
<p>स्वर्गामिनः स्वर्यातस्य तस्य ध्रुवसंधेरमात्यवर्गः। अनाथा नाथहीना अतएव दीनाः शोच्याः प्रकृतीः प्रजा अवेक्ष्य। कुलतन्तुं कुलावलम्बनमेकमद्वितीयं तं सुदर्शनमैकमत्याद्विधिवत्साकेतनाथमयोध्याधीश्वरं चकार॥</p>
<p><strong>नवेन्दुना तन्नभसोपमेयं शावैकसिंहेन च काननेन।</strong><br>
रघोः कुलं कुङ्मलपुष्करेण तोयेन चाप्रौढनरेन्द्रमासीत्॥३७॥</p>
<p>अप्रौढनरेन्द्रं तद्रघोः कुलं नवेन्दुना वालचन्द्रेण नभसा व्योम्रा। शावः शिशुरेकः सिंहो यस्मिन्। &lsquo;पृथुकः शावकः शिशुः&rsquo; इत्यमरः। तेन काननेन च। कुड्मलं कुड्मलावस्थं पुष्करं पङ्कजं यस्मिंस्तेन तोयेन चोपमेयमुपमातुमर्हमासीत्। नवेन्द्वाद्युपमानेन तस्य वर्धिष्णुताशौर्यश्रीमत्त्वानि सूचितानि॥</p>
<p><strong>लोकेन भावी पितुरेव तुल्यः संभावितो मौलिपरिग्रहात्सः।</strong><br>
दृष्टो हि वृण्वन्कलभप्रमाणोऽप्याशाः पुरोवातमवाप्य मेघः॥३८॥</p>
<p>स बालो मौलिपरिग्रहात्किरीटस्वीकाराद्धेतोः पितुस्तुल्यः पितृसरूप एव भावी भविष्यति लोकेन जनेन संभावितस्तर्कितः। तथाहि। कलभप्रमाणः कलभमात्रोऽपि मेघः पुरोवातमवाप्याशा दिशो वृण्वन्गच्छन्दृष्टो हि॥</p>
<p><strong>तं राजवीथ्यामधिहस्ति यान्तमाधोरणालम्बितमग्र्यवेशम्।</strong><br>
षड्वर्षदेशीयमपि प्रभुत्वात्प्रैक्षन्त पौराः पितृगौरवेण॥३९॥</p>
<p>राजवीथ्यां राजमार्गेऽधिहस्ति हस्तिनि। विभक्त्यर्थेऽव्ययीभावः। यान्तं गच्छन्तम्।</p>
<p>हस्तिनमारुह्य गच्छन्तमित्यर्थः। आधोरणालम्बितं शिशुत्वात्सादिना गृहीतमग्र्यवेशमुदारनेपथ्यं षड्वर्षाणि भूतः षड्वर्षः। &lsquo;तद्धितार्थ—&rsquo; इत्यादिना समासः। &lsquo;तमधीष्टो भृतो भूतो भावी&rsquo; इत्यधिकारे &lsquo;चित्तवति नित्यम्&rsquo; इति तद्धितस्य लुक्। ईषदसमाप्तः षड्वर्षः षड्वर्षदेशीयः। &lsquo;ईषदसमाप्तौ—&rsquo; इत्यादिना देशीयर्प्रत्ययः। तं षड्वर्षदेशीयमपि बालमपि तं सुदर्शनं पौराः प्रभुत्वात्पितृगौरवेण प्रैक्षन्त। पितरि यादृग्गौरवं तादृशेनैव ददृशुरित्यर्थः॥</p>
<p><strong>कामं न सोऽकल्पत पैतृकस्य सिंहासनस्य प्रतिपूरणाय।</strong><br>
तेजोमहिम्ना पुनरावृतात्मा तद्व्याप चामीकरपिञ्जरेण॥४०॥</p>
<p>स सुदर्शनः पैतृकस्य सिंहासनस्य कामं सम्यक्प्रतिपूरणाय नाकल्पत। बालत्वाद्व्याप्तुं न पर्याप्त इत्यर्थः। चामीकरपिञ्जरेण कनकगौरेण तेजोमहिम्ना पुनस्तेजःसंपदा त्वावृतात्मा विस्तारितदेहः संस्तत्सिंहासनं व्याप व्याप्तवान्॥</p>
<p><strong>तस्मादधः किंचिदिवावतीर्णावसंस्पृशन्तौ तपनीयपीठम्।</strong><br>
सालक्तकौ भूपतयः प्रसिद्धैर्ववन्दिरे मौलिभिरस्य पादौ॥४१॥</p>
<p>तस्मात्सिंहासनादपादानादधोऽधोदेशं प्रति किंचिदिवावतीर्णावीषल्लम्बौ तपनीयपीठं काञ्चनपीठमसंस्पृशन्तावल्पकत्वादव्याप्तौ सालक्तकौ लाक्षारसावसिक्तावस्य सुदर्शनस्य पादौ भूपतयः प्रसिद्धैरुन्नतैर्मौलिभिर्मुकुटैर्ववन्दिरे प्रणेमुः॥</p>
<p><strong>मणौ महानील इति प्रभावादल्पप्रमाणेऽपि यथा न मिथ्या।</strong><br>
शब्दो महाराज इति प्रतीतस्तथैव तस्मिन्युयुजेऽर्भकेऽपि॥४२॥</p>
<p>अल्पप्रमाणेऽपि मणाविन्द्रनीले प्रभावात्तेजिष्ठत्वाद्धेतोर्महानील इति शब्दो यथा मिथ्या निरर्थको न तथैवार्भके शिशावपि तस्मिन्सुदर्शने प्रतीतः प्रसिद्धो महाराज इति शब्दो न मिथ्या युयुजे॥</p>
<p><strong>पर्यन्तसंचारितचामरस्य कपोललोलोभयकाकपक्षात्।</strong><br>
तस्याननादुच्चरितो विवादश्चस्खाल वेलास्वपि नार्णवानाम्॥४३॥</p>
<p>पर्यन्तयोः पार्श्वयोः संचारिते चामरे यस्य तस्य बालस्य संबन्धिनः कपोलयोर्लोलावुभौ काकपक्षौ यस्य तस्मादाननादुच्चरितो विवादो वचनमर्णवानां वेलास्वपि न चस्खाल। शिशोरपि तस्याज्ञाभङ्गो नासीदित्यर्थः। चपलसंसर्गेऽपि महान्तो न चलन्तीति ध्वनिः। उभयकाकपक्षादित्यत्र &lsquo;वृत्तिविषये उभयपुत्र इतिवदुभशब्दस्थान उभयशब्दप्रयोगः&rsquo; इत्युक्तं प्राक्॥</p>
<p><strong>निर्वृत्तजाम्बूनदपट्टशोभे न्यस्तं ललाटे तिलकं दधानः।</strong><br>
तेनैव शून्यान्यरिसुन्दरीणां मुखानि स स्मेरमुखश्चकार॥४४॥</p>
<p>निर्वृत्ता जाम्बूनदपट्टशोभा यस्य तस्मिन्कृतकनकपट्टशोभे ललाटे न्यस्तं तिलकं दधानः स्मेरमुखः स्मितमुखः स राजारिसुन्दरीणां मुखानि तेनैव तिलकेनैव शून्यानि चकार।अखिलमपि शत्रुवर्गमवधीदिति भावः॥</p>
<p><strong>शिरीषपुष्पाधिकसौकुमार्यः खेदं स यायादपि भूषणेन।</strong><br>
नितान्तगुर्वीमपि सोऽनुभावादुरं धरित्र्या बिभरांबभूव॥४५॥</p>
<p>शिरीषपुष्पाधिकसौकुमार्यःकोमलाङ्ग इत्यर्थः। अत एव स राजा भूषणेनापि खेदं श्रमं यायाद्गच्छेत्। एवंभूतः स नितान्तगुर्वीमपि धरित्र्या धुरं भुवो भारमनुभावात्सामर्थ्याद्बिभरांबभूव बभार। &lsquo;भीह्रीभृहुवां श्लुवच्च&rsquo; इति विकल्पादाम्प्रत्ययः॥</p>
<p><strong>न्यस्ताक्षरामक्षरभूमिकायां कार्त्स्न्येन गृह्णाति लिपिं न यावत्।</strong><br>
सर्वाणि तावच्छ्रुतवृद्धयोगात्फलान्युपायुङ्क स दण्डनीतेः॥४६॥</p>
<p>अक्षरभूमिकायामक्षरलेखनस्थले न्यस्ताक्षरां रचिताक्षरपङ्किरेखान्यासां लिपिं पञ्चाशद्वर्णात्मिकां मातृकां कार्न्स्ये यावन्न गृह्णाति स सुदर्शनस्तावच्छ्रुतबृद्धयोगाद्विद्यावृद्धसंसर्गात्सर्वाणि दण्डनीतेर्दण्डशास्त्रस्य फलान्युपायुङ्कान्वभूत्। प्रागेव बद्धफलस्य तस्य पश्चादभ्यस्यमानं शास्त्रं संवादार्थमिवाभवदित्यर्थः॥</p>
<p><strong>उरस्यपर्याप्तनिवेशभागा प्रौढीभविष्यन्तमुदीक्षमाणा।</strong><br>
संजातलज्जेव तमातपत्रच्छायाछलेनोपजुगूह लक्ष्मीः॥४७॥</p>
<p>उरस्यपर्याप्तो निवेशभागो निवासावकाशो यस्याः सा। अतएव प्रौढीभविष्यन्तं वर्धिष्यमाणमुदीक्षमाणा प्रौढवपुष्मान्भविष्यतीति प्रतीक्षमाणा लक्ष्मीः संजातलज्जेव साक्षादालिङ्गितु लज्जितेव तं सुदर्शनमातपत्रच्छायाछलेनोपजुगूहालिलिङ्ग। छत्रछाया लक्ष्मीरूपेति प्रसिद्धिः। प्रौढाङ्गनायाः प्रौढपुरुषालाभे लज्जा भवतीति ध्वनिः॥</p>
<p><strong>अनश्नुवानेन युगोपमानमबद्धमौर्वीकिणलाञ्छनेन।</strong><br>
अस्पृष्टखङ्गत्सरुणापि चासीद्रक्षावती तस्य भुजेन भूमिः॥४८॥</p>
<p>युगोपमानं युगसादृश्यमनश्नुवानेनाप्राप्नुवता। अबद्धं मौर्वीकिणो ज्याघातग्रन्थिरेव लाञ्छनं यस्य तेन। अस्पृष्टः खड्गत्सरुः खड्गमुष्टिर्येन तेन। &lsquo;त्सरुः खड्गादिमुष्टौ स्यात्&rsquo; इत्यमरः। एवंविधेनापि च तस्य सुदर्शनस्य भुजेन भूमी रक्षावत्यासीत्। शिशोरपि तस्य तेजस्तादृगित्यर्थः॥</p>
<p><strong>न केवलं गच्छति तस्य काले ययुः शरीरावयवा विवृद्धिम्।</strong><br>
वंश्या गुणाः खल्वपि लोककान्ताः प्रारम्भसूक्ष्माः प्रथिमानमापुः॥</p>
<p>काले गच्छति सति तस्य केवलं शरीरावयवा एव विवृद्धिं प्रसारं न ययुः। किंतु वंशे भवा वंश्या लोककान्ता जनप्रियाः प्रारम्भ आदौ सूक्ष्मास्तस्य गुणाः शौर्यौदार्यादयोऽपि प्रथिमानं पृथुत्वमापुः खलु॥</p>
<p><strong>स पूर्वजन्मान्तरदृष्टपाराः स्मरन्निवाक्लेशकरो गुरूणाम्।</strong><br>
तिस्रस्त्रिवर्गाधिगमस्य मूलं जग्राह विद्याः प्रकृतीश्च पित्र्याः॥५०॥</p>
<p>स सुदर्शनः पूर्वस्मिञ्जन्मान्तरे जन्मविशेषे दृष्टपाराः स्मरन्निव गुरूणामक्लेशकरः सन्। त्रयाणां धर्मार्थकामानां वर्गस्त्रिवर्गः। तस्याधिगमस्य प्राप्तेर्मूलं तिस्रो विद्यास्त्रयीवार्त्तादण्डनीतीः पित्र्याः पितृसंबन्धिनीः प्रकृतीः प्रजाश्च जग्राह स्वायत्तीचकार। अत्र कौटि-</p>
<p>ल्यः — &lsquo;धर्माधर्मौ त्रय्यामर्थानर्थौ वार्त्तायां नयानयौ दण्डनीत्याम्&rsquo; इति। अत्र दण्डनीतिर्नयद्वारा काममूलमिति द्रष्टव्यम्। आन्वीक्षिक्या अनुपादानं त्रय्यन्तर्भावपक्षमाश्रित्य। यथाह कामन्दकः — &lsquo;त्रयीवार्त्तादण्डनीतिस्तिस्रो विद्या मनोर्मताः। त्रय्या एव विभागोऽयं येन सान्वीक्षिकी मता॥ इति॥</p>
<p><strong>व्यूह्य स्थितः किंचिदिवोत्तरार्धमुन्नद्धचूडोऽञ्चितसव्यजानुः।</strong><br>
आकर्णमाकृष्टसबाणधन्वा व्यरोचतास्त्रेषु विनीयमानः॥५१॥</p>
<p>अस्त्रेषु धनुर्विद्यायां विनीयमानः शिक्ष्यमाणोऽतएवोत्तरार्धं पूर्वकायं किंचिदिव व्यूह्य विस्तार्य स्थितः। उन्नद्धचूडमूर्ध्वमुत्कृष्य बद्धकेशः। अञ्चितमाकुञ्चितं सव्यं जानु यस्य स आकर्णमाकृष्टं सबाणं धनुर्धन्वा वा येन स तथोक्तः सन्व्यरोचताशोभत॥</p>
<p><strong>अथ मधु वनितानां नेत्रनिर्वेशनीयं</strong><br>
मनसिजतरुपुष्पं रागबन्धप्रवालम्।**<br>
<strong>अकृतकविधि सर्वाङ्गीणमाकल्पजातं</strong><br>
**विलसितपदमाद्यं यौवनं स प्रपेदे॥५२॥</p>
<p>अथ स सुदर्शनो वनितानां नेत्रैर्निर्वेशनीयं भोग्यम्। नेत्रपेयमित्यर्थः। &lsquo;निर्वेशो भृतिभोगयोः&rsquo; इत्यमरः। मधु क्षौद्रम्। रागबन्धोऽनुरागसंतान एव प्रवालः पल्लवो यस्य तत्। मनसिज एव तरुस्तस्य पुष्पं पुष्पभूतम्। अकृतकविध्यकृत्रिमसंपादनम्। सर्वाङ्गं व्याप्नोतीति सर्वाङ्गीणम्। &lsquo;तत्सर्वादेः—&rsquo; इत्यादिना खप्रत्ययः। आकल्पजातमाभरणसमूहभूतम्। आद्यं विलसितपदं विलासस्थानं यौवनं प्रपेदे। विशिष्टमधुपुष्पाकल्पजातविलासपदत्वेन यौवनस्य चतुर्धाकरणात्सविशेषणमालारूपकमेतत्॥</p>
<p><strong>प्रतिकृतिरचनाभ्यो दूतिसंदर्शिताभ्यः</strong><br>
समधिकतररूपाः शुद्धसंतानकामैः।**<br>
<strong>अधिविविदुरमात्यैराहृतास्तस्य यूनः</strong><br>
**प्रथमपरिगृहीते श्रीभुवौ राजकन्याः॥५३॥</p>
<p>दूतिभिः कन्यापरीक्षणार्थं प्रेषिताभिः संदर्शिताभ्यो दूतिसंदर्शिताभ्यः प्रतिकृतीनां तूलिकादिलिखितकन्याप्रतिमानां रचनाभ्यो विन्यासेभ्यः। &lsquo;पञ्चमी विभक्ते&rsquo; इति पञ्चमी। समधिकतररूपाः। चित्रनिर्माणादपि रमणीयनिर्माणा इत्यर्थः। शुद्धसंतानकामैरमात्यराहृता आनीता राजकन्या यूनस्तस्य सुदर्शनस्य संबन्धिन्यौ प्रथमपरिगृहीते श्रीभूवौ श्रीश्च भूश्च ते अधिविविदुरधिविन्ने चक्रुः। आत्मना सपत्नीभावं चक्रुरित्यर्थः। &lsquo;कृतसापत्निकाध्यूढाधिविन्ना&rsquo; इत्यमरः॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
व्याख्यया समेतोमहाकविश्रीकालिदासकृतौ रघुवंशे महाकाव्ये**<br>
**वंशानुक्रमो नामाष्टादशः सर्गः।</p>
<p><strong>एकोनविंशः सर्गः।</strong></p>
<p>मनसो मम संसारबन्धमुच्छेत्तुमिच्छतः।<br>
रामचन्द्रपदाम्भोजयुगलं निबिडायताम्॥</p>
<p><strong>अग्निवर्णमभिषिच्य राघवः स्वे पदे तनयमग्नितेजसम्।</strong><br>
शिश्रिये श्रुतवतामपश्चिमः पश्चिमे वयसि नैमिषं वशी॥१॥</p>
<p>श्रुतवतां श्रुतसंपन्नानामपश्चिमः प्रथमो वशी जितेन्द्रियो राघवः सुदर्शनः पश्चिमे वयसि वार्द्धके स्वे पदे स्थानेऽग्नितेजसं तनयमग्निवर्णमभिषिच्य नैमिषं नैमिषारण्यं शिश्रिये श्रितवान्॥</p>
<p><strong>तत्र तीर्थसलिलेन दीर्घिकास्तल्पमन्तरितभूमिभिः कुशैः।</strong><br>
सौधवासमुटजेन विस्मृतः संचिकाय फलनिःस्पृहस्तपः॥२॥</p>
<p>तत्र नैमिषे तीर्थसलिलेन दीर्घिका विहारवापीरन्तरितभूमिभिः कुशैस्तल्पं शय्यामुटजेनं पर्णशालया सौधवासं विस्मृतो विस्मृतवान्सः। कर्तरि क्तः। फले स्वर्गादिफले निःस्पृहस्तपः संचिकाय संचितवान्॥</p>
<p><strong>लब्धपालनविधौ न तत्सुतः खेदमाप गुरुणा हि मेदिनी।</strong><br>
भोक्तुमेव भुजनिर्जितद्विषा न प्रसाधयितुमस्य कल्पिता॥३॥</p>
<p>तत्सुतः सुदर्शनपुत्रोऽग्निवर्णो लब्धपालनविधौ लब्धस्य राज्यस्य पालनकर्मणि स्वेदं नाप। अक्लेशेनापालयदित्यर्थः। कुतः। हि यस्माद्भुजनिर्जितद्विषा गुरुणा पित्रा मेदिन्यस्थाग्निवर्णस्य भोक्तुमेव कल्पिता। प्रसाधयितुं न। प्रसाधनं कण्टकशोधनम्। अलंकृतिर्ध्वन्यते। तथा च। यथालंकृता युवतिः केवलमुपभुज्यते तद्वदिति भावः॥</p>
<p><strong>सोऽधिकारमभिकः कुलोचितं काश्चन स्वयमवर्तयत्समाः।</strong><br>
संनिवेश्य सचिवेष्वतःपरं स्त्रीविधेयनवयौवनोऽभवत्॥४॥</p>
<p>अभिकः कामुकः। &lsquo;अनुकाभिकाभीकः कमिता&rsquo; इति निपातः। &lsquo;कम्रः कामयिताभीकःकमनःकामनोऽभिकः&rsquo; इत्यमरः। सोऽग्निवर्णः कुलोचितमधिकारं प्रजापालनं काश्चन समाः कतिचिद्वत्सरान्स्वयमवर्तयदकरोत्। अतः परं सचिवेषु संनिवेश्य निधाय स्त्रीविधेयं स्त्र्यधीनं नवं यौवनं यस्य सोऽभवत्। स्त्र्यासक्तोऽभूदित्यर्थः॥</p>
<p><strong>कामिनीसहचरस्य कामिनस्तस्य वेश्मसु मृदङ्गनादिषु।</strong><br>
ऋद्धिमन्तमधिकर्द्धिरुत्तरः पूर्वमुत्सवमपोहदुत्सवः॥५॥</p>
<p>कामिनीसहचरस्य कामिनस्तस्य मृदङ्गनादिषु मृदङ्गनादवत्सु वेश्मस्वधिकर्द्धिः पूर्वस्मादधिकसंभार उत्तर उत्सवः। ऋद्धिमन्तं साधनसंपन्नं पूर्वमुत्सवमपोहदपानुदत्। उत्तरमुत्तरमधिका तस्योत्सवपरम्परा वृत्तेत्यर्थः॥</p>
<p><strong>इन्द्रियार्थपरिशुन्यमक्षमः सोढुमेकमपि स क्षणान्तरम्।</strong><br>
अन्तरेव विहरन्दिवानिशं न व्यपैक्षत समुत्सुकाः प्रजाः॥६॥</p>
<p>इन्द्रियार्थपरिशून्यं शब्दादिविषयरहितमेकमपि क्षणान्तरं क्षणभेदं सोढुमक्षमोऽशक्तः सोऽग्निवर्णो दिवानिशमन्तरेव विहरन्समुत्सुका दर्शनाकाङ्क्षिणीः प्रजा न व्यपैक्षत नापेक्षितवान्॥</p>
<p><strong>गौरवाद्यदपि जातु मन्त्रिणां दर्शनं प्रकृतिकाङ्क्षितं ददौ।</strong><br>
तद्गवाक्षविवरावलम्बिना केवलेन चरणेन कल्पितम्॥७॥</p>
<p>जातु कदाचिन्मन्त्रिणां गौरवाद्गुरुत्वाद्धेतोः। मन्त्रिवचनानुरोधादित्यर्थः। प्रकृतिभिः प्रजाभिः काङ्क्षितं यदपि दर्शनं ददौ तदपि गवाक्षविवरावलम्बिना केवलेन चरणेन चरणमात्रेण कल्पितं संपादितम्। न तु मुखावलोकनप्रदानेनेत्यर्थः॥</p>
<p><strong>तं कृतप्रणतयोऽनुजीविनः कोमलात्मनखरागरूषितम्।</strong><br>
भेजिरे नवदिवाकरातपस्पृष्टपङ्कजतुलाधिरोहणम्॥८॥</p>
<p>कोमलेन मृदुलेनात्मनखानां रागेणारुण्येन रूषितं छुरितम्। अतएव नवदिवाकरातर्पेन स्पृष्टं व्याप्तं यत्पङ्कजं तस्य तुलां साम्यतामधिरोहति प्राप्नोतीति तुलाधिरोहणम्। तं चरणमनुजीविनः कृतप्रणतयः कृतनमस्काराः सन्तो भेजिरे सिषेविरे॥</p>
<p><strong>यौवनोन्नतविलासिनीस्तनक्षोभलोलकमलाश्च दीर्घिकाः।</strong><br>
गूढमोहनगृहास्तदम्बुभिः स व्यगाहत विगाढमन्मथः॥९॥</p>
<p>विगाढमन्मथः प्रौढमदनः सोऽग्निवर्णो यौवनेन हेतुनोन्नतानां विलासिनीस्तनानां क्षोभेणाघातेन लोलानि चश्चलानि कमलानि यासां ताः। तदम्बुभिस्तासां दीर्घिकाणामम्बुभिर्गूढान्यन्तरितानि मोहनगृहाणि सुरतभवनानि यासु ताश्च दीर्घिका व्यगाहत। स्त्रीभिः सह दीर्घिकासु विजहारेत्यर्थः॥</p>
<p><strong>तत्र सेकहृतलोचनाञ्जनैर्धौतरागपरिपाटलाधरैः।</strong><br>
अङ्गनास्तमधिकं व्यलोभयन्नर्पितप्रकृतकान्तिभिर्मुखैः॥१०॥</p>
<p>तत्र दीर्घिकास्वङ्गनाः सेकेन हृतं लोचनाञ्जनं नेत्रकज्जलं येषां तैः। रज्यतेऽनेनेति रागो रागद्रव्यं लाक्षादि। रागस्य परिपाटलोऽङ्गगुणः। &lsquo;गुणे शुक्लादयः पुंसि&rsquo; इत्यमरः। धौतो रागपरिपाटलो येषां ते तथोक्ता अधरा येषां तैः। निवृत्तसांक्रमिकरागैरित्यर्थः। अत एवार्पितप्रकृतकान्तिभिः। अभिव्यञ्जितस्वाभाविकरागैरित्यर्थः। एवंभूतैर्मुखैस्तमग्निवर्णमधिकं व्यलोभयन्प्रलोभितवत्यः॥</p>
<p><strong>घ्राणकान्तमधुगन्धकर्षिणीः पानभूमिरचनाः प्रियासखः।</strong><br>
अभ्यपद्यत स वासितासखः पुष्पिताः कमलिनीरिव द्विपः॥११॥</p>
<p>प्रियासखः सोऽग्निवर्णो घ्राणकान्तेन घ्राणतर्पणेन मधुगन्धेन कर्षिणीर्मनोहारिणीः। रच्यन्त इति रचनाः। पानभूमय एव रचनाः। रचिताः पानभूमय इत्यर्थः। वासितासखः करिणीसहचरः। ‘वासिता स्त्रीकरिण्योश्च&rsquo; इत्यमरः। द्विपः पुष्पिताः कमलिनीरिवअभ्यपद्यताभिगतः॥</p>
<p><strong>सातिरेकमदकारणं रहस्तेन दत्तमभिलेषुरङ्गनाः।</strong><br>
ताभिरप्युपहृतं मुखासवं सोऽपिबद्धकुलतुल्यदोहदः॥१२॥</p>
<p>अङ्गना रहो रहसि सातिरेकस्य सातिशयस्य मदस्य कारणं तेनाग्निवर्णेन दत्तं मुखासवमभिलेषुः। बकुलेन तुल्यदोहदस्तुल्याभिलाषः। &lsquo;अथ दोहदम्। इच्छाकाङ्क्षा स्पृहेहा तृट्&rsquo; इत्यमरः। बकुलद्रुमस्याङ्गनामद्यार्थित्वात्तुल्याभिलाषत्वम्। सोऽपि ताभिरङ्गनाभिरुपहृतं दत्तं मुखासवमपिबत्॥</p>
<p><strong>अङ्कमङ्कपरिवर्तनोचिते तस्य निन्यतुरशून्यतामुभे।</strong><br>
वल्लकी च हृदयंगमस्वना वल्गुवागपि च वामलोचना॥१३॥</p>
<p>अङ्कपरिवर्तनोचिते उत्सङ्गविहारार्हे उभे तस्याग्निवर्णस्याङ्कमशून्यतां पूर्णतां निन्यतुः। के उभे। हृदयंगमस्वना मनोहरध्वनिर्वल्लकी वीणा च। वल्गुवाङ्मधुरभाषिणी वामलोचना कामिन्यपि च। हृदयं गच्छतीति हृदयंगमः। खच्प्रकरणे गमेः सुप्युपसंख्यानात्खच्प्रत्ययः। अङ्काधिरोपितयोर्वीणावामाक्ष्योर्वाद्यगीताभ्यामरंस्तेत्यर्थः॥</p>
<p><strong>स स्वयं प्रहतपुष्करः कृती लोलमाल्यवलयो हरन्मनः।</strong><br>
नर्तकीरभिनयातिलङ्घ्रिनीः पार्श्ववर्तिषु गुरुष्वलज्जयत्॥१४॥</p>
<p>कृती कुशलः स्वयं प्रहृतपुष्करो वादितवाद्यमुखो लोलानि माल्यानि वलयानि च यस्य स तथोक्तो मनो हरन्। नर्तकीनामिति शेषः। सोऽग्निवर्णोऽभिनयातिलङ्घिनीः। अभिनयेषु स्खलन्तीरित्यर्थः। नर्तकीर्विलासिनीः। &lsquo;शिल्पिनि ष्वन्&rsquo; इति ष्वुन्प्रत्ययः। ‘षिद्गौरादिभ्यश्च&rsquo; इति ङीष्। &lsquo;नर्तकीलासिके समे&rsquo; इत्यमरः। गुरुषु नाट्याचार्येषु पार्श्ववर्तिषु समीपस्थेषु सत्स्वेवालज्जयल्लज्जामगमयत्॥</p>
<p><strong>चारु नृत्यविगमे च तन्मुखं स्वेदभिन्नतिलकं परिश्रमात्।</strong><br>
प्रेमदत्तवदनानिलः पिबन्नत्यजीवदमरालकेश्वरौ॥१५॥</p>
<p>किंच। चारु सुन्दरं नृत्यविगमे लास्यावसाने परिश्रमान्नर्तनप्रयासात्स्वेदेन भिन्नतिलकं विशीर्णतिलकं तन्मुखं नर्तकीमुखं प्रेम्णा दत्तवदनानिलः प्रवर्तितमुखमारुतः पिबन्। अमराणामलकायाश्चेश्वराविन्द्रकुबेरावत्यजीवदतिक्रम्याजीवत्। ततोऽप्युत्कृष्टजीवित आसीदित्यर्थः। इन्द्रादेरपि दुर्लभमीदृशं सौभाग्यमिति भावः॥</p>
<p><strong>तस्य सावरणदृष्टसंधयः काम्यवस्तुषु नवेषु सङ्गिनः।</strong><br>
वल्लभाभिरुपसृत्य चक्रिरे सामिभुक्तविषयाः समागमाः॥१६॥</p>
<p>उपसृत्यान्यत्र गत्वा नवेषु नूतनेषु काम्यवस्तुषु शब्दादिष्विन्द्रियार्थेषु सङ्गिन आसक्तिमतः सतस्तस्य सावरणाः प्रच्छन्ना दृष्टाः प्रकाशाश्च संधयः साधनानि येषु ते समागमाः संगमा वल्लभाभिः प्रेयसीभिः सामिभुक्तविषया अर्धोपभुक्तेन्द्रियार्थाश्चक्रिरे। यथेष्टं भुक्तश्चेत्तर्ह्ययं निस्पृहः सन्नस्मत्समीपं नायास्यतीति भावः। अत्र गोनर्दीयः — &lsquo;संधिर्द्विविधः। सावरणः प्रकाशश्च। सावरणो भिक्षुक्यादिना। प्रकाशः स्वयमुपेत्य केनापि&rsquo;</p>
<p>इति। &lsquo;इतःस्वयमुपसृत्य विशेषार्थं तत्र स्थितोऽनुपजापं स्वयं संधेयः&rsquo; इति वात्स्यायनः। अन्यत्र गतं कथंचित्संधाय पुनरनुपगमायार्धोपभोगेनानिवृत्ततृष्णं चक्रुरित्यर्थः॥</p>
<p><strong>अङ्गुलीकिसलयाग्रतर्जनं भ्रूविभङ्गकुटिलं च वीक्षितम्।</strong><br>
मेखलाभिरसकृच्च बन्धनं वञ्चयन्प्रणयिनीरवाप सः॥१७॥</p>
<p>सोऽग्निवर्णः प्रणयिनीः प्रेयसीर्वञ्चयन्नन्यत्र गच्छन्नङ्गुल्यः किसलयानि तेषामग्राणि तैस्तर्जनं भर्त्सनं भ्रूविभङ्गेन भ्रूभेदेन कुटिलं वक्रं वीक्षितं वीक्षणं चासकृन्मेखलाभिर्बन्धनं चावाप। अपराधिनो दण्ड्या इति भावः॥</p>
<p><strong>तेन दूतिविदितं निषेदुषा पृष्ठतः सुरतवाररात्रिषु।</strong><br>
शुश्रुवे प्रियजनस्य कातरं विप्रलम्भपरिशङ्किनो वचः॥१८॥</p>
<p>सुरतस्य वारा वासरः। तस्य रात्रिषु दूतीनां विदितं यथा तथा पृष्ठतः प्रियजनस्य पश्चाद्भागे निषेदुषा तेनाग्निवर्णेन विप्रलम्भपरिशङ्किनो विरहशङ्किनः। प्रियश्चासौ जनश्च प्रियजनः। तस्य कातरं वचः प्रियानयनेन मां पाहीत्येवमादि दीनवचनं शुश्रुवे॥</p>
<p><strong>लौल्यमेत्य गृहिणीपरिग्रहान्नर्तकीष्वसुलभासु तद्वपुः।</strong><br>
वर्तते स्म स कथंचिदालिखन्नङ्गुलीक्षरणसन्नवर्तिकः॥१९॥</p>
<p>गृहिणीपरिग्रहाद्राज्ञीभिः समागमाद्धेतोर्नर्तकीषु वेश्यास्वसुलभासु दुर्लभासु सतीषु लौल्यमौत्सुक्यमेत्य प्राप्य। अङ्गुल्योः क्षरणेन स्वेदनेन सन्नवर्तिको विगलितशलाकः सोऽग्निवर्णस्तासां नर्तकीनां वपुस्तद्वपुरालिखन्कथंचिद्वर्तते स्मावर्तत॥</p>
<p><strong>प्रेमगर्वितविपक्षमत्सरादायताश्च मदनान्महीक्षितम्।</strong><br>
निन्युरुत्सवविधिच्छलेन तं देव्य उज्झितरुषः कृतार्थताम्॥२०॥</p>
<p>प्रेम्णा स्वविषयेण प्रियस्यानुरागेण हेतुना गर्विते विपक्षे सपत्नजने मत्सराद्वैरादायतात्प्रवृद्धान्मदनाच्च हेतोर्देव्यो राज्ञ्य उज्झितरुषस्त्यक्तरोषाः सत्यस्तं महीक्षितमुत्सवविधिच्छलेन महोत्सवकर्मव्याजेन। कृतोऽर्थः प्रयोजनं येन स कृतार्थः। तस्य भावस्तत्तां निन्युः। मदनमहोत्सवव्याजान्नीतेन तेन स्वमनोरथं कारयामासुरित्यर्थः॥</p>
<p><strong>प्रातरेत्य परिभोगशोभिना दर्शनेन कृतखण्डनव्यथाः।</strong><br>
प्राञ्जलिः प्रणयिनीः प्रसादयन्सोऽदुनोत्प्रणयमन्थरः पुनः॥२१॥</p>
<p>सोऽग्निवर्णः प्रातरेत्यागत्य परिभोगशोभिना दर्शनेन हेतुना। दृशेर्ण्यन्ताल्ल्युट्। कृता खण्डनव्यथा यासां तास्तथोक्ताः। खण्डिता इत्यर्थः। तदुक्तम् — &lsquo;ज्ञातेऽन्यासङ्गविकृते खण्डितेर्ष्याकषायिता&rsquo; इति। प्रणयिनीः प्राञ्जलिः प्रसादयंस्तथापि प्रणयमन्थरः प्रणयेन नर्तकीगतेन मन्थरोऽलसः। अत्र शिथिलप्रयत्नः सन्नित्यर्थः। पुनरदुनोत्पर्यतापयत्॥</p>
<p><strong>स्वप्नकीर्तितविपक्षमङ्गनाः प्रत्यभैत्सुरवदन्स एव तम्।</strong><br>
प्रच्छदान्तगलिताश्रुबिन्दुभिः क्रोधभिन्नवलयैर्विवर्तनैः॥२२॥</p>
<p>स्वप्ने कीर्तितो विपक्षः सपत्नजनो येन तं तमग्निवर्णम्। अवदन्त्य एव। त्वया गोत्रस्खलनं कृतमित्यनुपालम्भमाना एव। प्रच्छदस्यास्तरणपटस्यान्ते मध्ये गलिता अश्रुबिन्दवो येषु तैः क्रोधेन भिन्नानि भग्नानि वलयानि येषु तैर्विवर्तनैः पराग्विलम्बनैः प्रत्यभैत्सुः प्रतिचक्रुः। तिरश्चकुरित्यर्थः॥</p>
<p><strong>क्लृप्तपुष्पशयनाल्ँलतागृहानेस दूतिकृतमार्गदर्शनः।</strong><br>
अन्वभूत्परिजनाङ्गनारतं सोऽवरोधभयवेपथूत्तरम्॥२३॥</p>
<p>सोऽग्निवर्णो दूतिभिः कृतमार्गदर्शनः सन्। क्लृप्तपुष्पशयनाल्ँलतागृहानेत्यावरोधादन्तःपुरजनाद्भयेन यो वेपथुः कम्पस्तदुत्तरं तत्प्रधानं यथा तथा परिजनाङ्गनारतं दासीरतमन्वभूत्। परिजनाश्चासावङ्गना चेति विग्रहः। अत्र ङीबन्तस्यापि दूतीशब्दस्य छन्दोभङ्गभयाद्भस्वत्वं कृतम्। &lsquo;अपि माषं मषं कुर्याच्छन्दोभङ्गं त्यजेद्गिराम्&rsquo; इत्युपदेशात्॥</p>
<p><strong>नाम वल्लभजनस्य ते मया प्राप्य भाग्यमपि तस्य काङ्क्ष्यते।</strong><br>
लोलुपं ननु मनो ममेति तं गोत्रविस्खलितमूचुरङ्गनाः॥२४॥</p>
<p>मया ते वल्लभजनस्य प्रियजनस्य नाम प्राप्य तन्नाम्नाह्वानं लब्ध्वा तस्य त्वद्वल्लभजनस्य यद्भाग्यम्। तत्परिहासकारणमिति शेषः। तदपि काङ्क्ष्यते। ननु बत मम मनो लोलुपं गृध्नु। इत्यनेन प्रकारेण गोत्रे नाम्नि विस्खलितं स्खलितवन्तं तमग्निवर्णमूचुः। &lsquo;गोत्रं नाम्नि कुलेऽचले&rsquo; इति यादवः। तन्नामलाभे सति तद्भाग्यमाप काङ्क्षिणो मम। अहो तृष्णेति सोल्लुण्ढमुपालम्भन्तेत्यर्थः।</p>
<p>चूर्णबभ्रुलुलितस्रगाकुलं छिन्नमेखलमलक्तकाङ्कितम्।<br>
उत्थितस्य शयनं विलासिनस्तस्य बिभ्रमरतान्यपावृणोत्॥२५॥</p>
<p>चूर्णबभ्रुचूर्णैर्व्यानतकरणैरधोमुखावस्थितायाः स्त्रियाश्चिकुरगलितैः कुङ्कुमादिभिर्वभ्रुपिङ्गलम्। &lsquo;बभ्रूस्यात्पिङ्गले त्रिषु&rsquo; इत्यमरः। लुलितस्रगाकुलंकरिपदाख्यबन्धेस्त्रिया भूमिगतमस्तकतया पतिताभिर्लुलितस्रग्भिराकुलम्। छिन्नमेखलं हरिविक्रमकरणैः स्त्रिया उच्छ्रितैकचरणत्वाद्गलितमेखलम्। अलक्ताकाङ्कितं धैनुकबन्धे भूतलनिहितकान्ताचरणत्वाल्लाक्षारागरूषित शयनं कर्तृ। उत्थितस्य। शयनादिति भावः। विलासिनस्तस्याग्निवर्णस्य विभ्रमरतानि लीलारतानि। सुरतबन्धविशेषानित्यर्थः। अपावृणोत्स्फुटीचकार। व्यानतादीनां लक्षणं रतिरहस्ये - &lsquo;व्यानतं रतमिदं प्रिया यदि स्यादधोमुखचतुष्पदाकृतिः। तत्कटिंसमधिरुह्यबल्लभःस्याद्वृषादिपशुसंस्थितस्थितिः॥ भृगतस्तनभुजास्यमस्तकामुन्नतस्फिचमधोमुखीं स्त्रियम्। क्रामति स्वकरकृष्टमेडने वल्लभे करिपदं तदुच्यते॥ योषिदेकचरणे समुत्थिते जायते हि हरिविक्रमाह्वयः। न्यस्तहस्तयुगला निजे पदे योषिदेति कटिरुढवल्लभा॥ अग्रतो यदि शनैरधोमुखी धैनुकं वृषवदुन्नते प्रिये॥&rsquo; इति॥</p>
<p>स स्वयं चरणरागमादधे योषितां न च तथा समाहितः।<br>
लोभ्यमाननयनः श्लथांशुकैर्मेखलागुणपदैर्नितम्बिभिः॥२६॥</p>
<p>सोऽग्निवर्णः स्वयमेव योषितां चरणयो रागं लाक्षारसमादधेऽर्पयामास। किंच। श्रथांशुकैः। प्रियाङ्गस्पर्शादिति भावः। नितम्बिभिर्नितम्बवद्भिर्मेखलागुणपदैर्जघनैः। &lsquo;पश्चान्नितम्बः स्त्रीकट्याः क्लीबे तु जघनं पुरः&rsquo; इत्यमरः। लोभ्यमाननयन आकृष्यमाणदृष्टिः सन्। तथा समाहितोऽवहितो नादधे यथा सम्यग्रागरचना स्यादिति भावः॥</p>
<p>चुम्बने विपरिवर्तिताधरं हस्तरोधि रशनाविघट्टने।<br>
विघ्नितेच्छमपितस्य सर्वतो मन्मथेन्धनमभूद्वधूरतम् ॥२७॥</p>
<p>चुम्बने प्रवृत्ते सति विपरिवर्तिताधरं परिहृतोष्ठम्।रशनाविघट्टने ग्रन्थिविस्रंसने प्रसक्ते सति हस्तं रुणद्धि वारयतीति हस्तरोधि। इत्थं सर्वतः सर्वत्र विघ्नितेच्छं प्रतिहतमनोरथमपि वधूनां रतं सुरतं तस्याग्निवर्णस्य मन्मथेन्धनं कामोद्दीपनमभूत्॥</p>
<p>दर्पणेषु परिभोगदर्शिनीर्नर्मपूर्वमनुपृष्ठसंस्थितः।<br>
छायया स्मितमनोज्ञया वधूर्ह्रीनिमीलितमुखीश्वकार सः॥२८॥</p>
<p>सोऽग्निवर्णः दर्पणेषु परिभोगदर्शिनीः संभोगचिह्नानि पश्यन्तीर्वधूर्नर्मपूर्वं परिहासपूर्वमनुपृष्ठं तासां पृष्ठभागे संस्थितः सन्। स्मितेन मनोज्ञया छायया दर्पणगतेन स्वप्रतिबिम्बेन हीनिमीलितमुखीर्लज्जा- वनतमुखीश्चकार। तमागतं दृष्ट्वा लज्जिता इत्यर्थः॥</p>
<p><strong>कण्ठसक्तमृदुबाहुबन्धनं न्यस्तपादतलमग्रपादयोः।</strong><br>
प्रार्थयन्त शयनोत्थितं प्रियास्तं निशात्ययविसर्गचुम्बनम्॥२९॥</p>
<p>प्रियाः शयनादुत्थितं तमग्निवर्णं कण्ठसक्तं कण्ठार्पितं मृदुबाहुबन्धनं यस्मिंस्तत्। अग्रपादयोः स्वकीययोर्न्यस्ते पादतले यस्मिंस्तत्। निशात्यये विसर्गो विसृज्य गमनं तत्र यच्चुम्बनं तत्प्रार्थयन्त। ‘दुह्याच्—&rsquo; इत्यादिना द्विकर्मकत्वम्। अत्र गोनर्दीयः — &lsquo;रतावसाने यदि चुम्बनादि प्रयुज्य यायान्मदनोऽस्य वासः&rsquo; इति॥</p>
<p><strong>प्रेक्ष्य दर्पणतलस्थमात्मनो राजवेषमतिशक्रशोभिनम्।</strong><br>
पिप्रिये न स तथा यथा युवा व्यक्तलक्ष्म परिभोगमण्डनम्॥३०॥</p>
<p>युवा सोऽग्निवर्णोऽतिशक्रं यथा तथा शोभमानमतिशक्रशोभिनं दर्पणतलस्थं दर्पणसंक्रान्तमात्मनो राजवेषं प्रेक्ष्य तथा न पिप्रिये न तुतोष यथा व्यक्तलक्ष्म प्रकटचिह्नं परिभोगमण्डनं प्रेक्ष्य पिप्रिये॥</p>
<p><strong>मित्रकृत्यमपदिश्य पार्श्वतः प्रस्थितं तमनवस्थितं प्रियाः।</strong><br>
विद्म हे शठ पलायनच्छलान्यञ्जसेति रुरुधुः कचग्रहैः॥३१॥</p>
<p>मित्रकृत्यं सुहृत्कार्यमपदिश्य व्याजीकृत्य पार्श्वतः प्रस्थितमन्यतो गन्तुमुद्युक्तमनवस्थितमवस्थातुमक्षमं तमग्निवर्णं प्रिया हे शठ हे गूढविप्रियकारिन्। &lsquo;गूढविप्रियकृच्छठः&rsquo; इति दशरूपके। तत्र पलायनस्य छलान्यञ्जसा तत्त्वतः&rsquo;तत्त्वे त्वद्धाञ्जसा द्वयम्&rsquo; इत्यमरः। विद्म जानीम। &lsquo;विदो लटो वा&rsquo; इति वैकल्पिको मादेशः। इति। उक्त्वेति शेषः। कचग्रहैः केशाकर्षणै रुरुधुः। अत्र गोनर्दीयः — &lsquo;ऋतुस्नाताभिगमने मित्रकार्ये तथापदि। त्रिष्वेतेषु प्रियतमः</p>
<p>क्षन्तव्यो वारगम्यया&rsquo; इति। विरक्तलक्षणप्रस्तावे वात्स्यायनः — &lsquo;मित्रकृत्यं चापदिश्यान्यत्र शेते&rsquo; इति॥</p>
<p><strong>तस्य निर्दयरतिश्रमालसाः कण्ठसूत्रमपदिश्य योषितः।</strong><br>
अध्यशेरत बृहद्भुजान्तरं पीवरस्तनविलुप्तचन्दनम्॥३२॥</p>
<p>निर्दयरतिश्रमेणालसा निश्चेष्टा योषितः कण्ठसूत्रमालिङ्गन विशेषमपदिश्य व्याजीकृत्य पीवरस्तनाभ्यां विलुप्तचन्दनं प्रमृष्टाङ्गरागं तस्याग्निवर्णस्य बृहद्भुजान्तरमध्यशेरत वक्षःस्थले शेरते स्म। कण्ठसूत्रलक्षणं तु—&lsquo;यत्कुर्वते वक्षसि वल्लभस्य स्तनाभिघातं निबिडोपगूहात्। परिश्रमार्थं शनकैर्विदग्धास्तत्कण्ठसूत्रं प्रददन्ति सन्तः॥&rsquo; इदमेव रतिरहस्ये स्तनालिङ्गनमित्युक्तम्। तथा च — &lsquo;उरसि कमितुरुच्चैरादिशन्ती वराङ्गी स्तनयुगमुपधत्ते यत्स्तनालिङ्गनं तत्&rsquo; इति॥</p>
<p><strong>संगमाय निशि गूढचारिणं चारदूतिकथितं पुरोगताः।</strong><br>
वञ्चयिष्यसि कुतस्तमोवृतः कामुकेति चकृषुस्तमङ्गनाः॥३३॥</p>
<p>संगमाय सुरतार्थं निशि गूढमज्ञातं चरतीष्टग्रहं प्रति गच्छतीति गूढचारी। तं चारदूतिकथितम्। चरन्तीति चारा गूढचारिण्यः। &lsquo;ज्वलिति कसन्तेभ्यो णः&rsquo; इति णप्रत्ययः। चाराश्च ता दूत्यश्च चारदूतयः। ताभिः कथितं निवेदितं तमग्निवर्णमङ्गनाः पुरोऽग्रे गताः। अवरुद्धमार्गाः सत्य इत्यर्थः। हे कामुक, तमसा वृतो गूढः सन्कुतो वञ्चयिष्यसीति। उपालभ्येति शेषः। चकृषुः। स्ववासं निन्युरित्यर्थः॥</p>
<p><strong>योषितामुडुपतेरिवार्चिषां स्पर्शनिर्वृतिमसाववाप्नुवन्।</strong><br>
आरुरोह कुमुदाकरोपमां रात्रिजागरपरो दिवाशयः॥३४॥</p>
<p>उडुपतेरिन्दोरर्चिषां भासामिव। &lsquo;ज्वाला भासो नपुंस्यचिः&rsquo; इत्यमरः। योषितां स्पर्शनिवृतिं स्पर्शसुखमवाप्नुवन्। किंच। रात्रिषु जागरपरः। दिवा दिवसेषु शेते स्वपितीति दिवाशयः। ‘अधिकरणे शेतेः&rsquo; इत्यच्प्रत्ययः। असावग्निवर्णः कुमुदाकरस्योपमां साम्यमारुरोह प्राप॥</p>
<p><strong>वेणुना दशनपीडिताधरा वीणया नखपदाङ्कितोरवः।</strong><br>
शिल्पकार्य उभयेन वेजितास्तं विजिह्मनयना व्यलोभयन्॥३५॥</p>
<p>दशनैः पीडिताधरा दष्टोष्ठाः। नखपदैर्नखक्षतैरङ्कितोरवश्चिह्नितोत्सङ्गाः। व्रणिताधरोरुत्वादक्षमा इत्यर्थः। तथापि वेणुना वीणया चेत्युभयेन। अधरोरुपीडाकारिणेत्यर्थः। वेजिताः पीडिताः शिल्पं वेणुवीणावाद्यादिकं कुर्वन्तीति शिल्पकार्यो गायिकाः। &lsquo;कर्मण्यण्’ इत्यण्। ‘टिड्ढाणञ्—&rsquo; इत्यादिना ङीप्। तं विजिह्मनयनाः कुटिलदृष्टयः सत्यः। स्वं चेष्टितं जानन्नपि वृथा नः पीडयतीति साभिप्रायं पश्यन्त्य इत्यर्थः। व्यलोभयन्। तथाविधालोकनमपि तस्याकर्षकमेवाभूदिति भावः॥</p>
<p><strong>अङ्गसत्त्ववचनाश्रयं मिथः स्त्रीषु नृत्यमुपधाय दर्शयन्।</strong><br>
स प्रयोगनिपुणैः प्रयोक्तृभिः संजघर्ष सह मित्रसंनिधौ॥३६॥</p>
<p>अङ्गं हस्तादि। सत्त्वमन्तःकरणम्। वचनं गेयं चाश्रयः कारणं यस्य तदङ्गसत्त्ववचनाश्रयम्। आङ्गिकसात्त्विकवाचिकरूपेण त्रिविधमित्यर्थः। यथाह भरतः — &lsquo;सामान्याभिनयो नाम ज्ञेयो वागङ्गसत्त्वजः&rsquo; इति। नृत्यमभिनयं मिथो रहसि स्त्रीषु नर्तकीषूपधाय निधाय दर्शयन्। स मित्रसंनिधौ सहचरसमक्षं प्रयोगेऽभिनये निपुणैः कृतिभिः प्रयोक्तृभिरभिनयार्थप्रकाशकैर्नाट्याचार्यैः सह संजघर्ष संघर्षं कृतवान्। संघर्षः पराभिभवेच्छा॥</p>
<p>इतः प्रभृति तस्य कृत्रिमाद्रिषु विरचितविहारप्रकारमाह—</p>
<p><strong>अंसलम्बिकुटजार्जुनस्रजस्तस्य नीपरजसाङ्गरागिणः।</strong><br>
प्रावृषि प्रमदबर्हिणेष्वभूत्कृत्रिमाद्रिषु विहारविभ्रमः॥३७॥</p>
<p>प्रावृष्यंसलम्बिन्यः कुटजानामर्जुनानां ककुभानां च स्रजो यस्य तस्य। नीपानां कदम्बकुसुमानां रजसाङ्गरागिणोऽङ्गरागवतस्तस्याग्निवर्णस्य प्रमदबर्हिणेषून्मत्तमयूरेषु कृत्रिमाद्रिषु विहार एव विभ्रमो विलासोऽभूदभवत्॥</p>
<p><strong>विग्रहाच्च शयने पराङ्मुखीर्नानुनेतुमबलाः स तत्वरे।</strong><br>
आचकाङ्क्ष घनशब्दविक्लवास्ता विवृत्य विशतीर्भुजान्तरम्॥३८॥</p>
<p>प्रावृषीत्यनुषज्यते। सोऽग्निवर्णो विग्रहात्प्रणयकलहाच्छ्यने पराङ्मुखीरबला अनुनेतुं न तत्वरे त्वरितवान्। किंतु घनशब्देन घनगर्जितेन विक्लवाश्चकिता अतएव विवृत्य स्वयमेवाभिमुखीभूय भुजान्तरं विशतीःप्रविशन्तीः। &lsquo;आच्छीनद्योर्नुम्&rsquo; इति नुम्विकल्पः। ता अबला आचकाङ्क्ष। स्वयंग्रहादेव सांमुख्यमैच्छदित्यर्थः॥</p>
<p><strong>कार्तिकीषु सवितानहर्म्यभाग्यामिनीषु ललिताङ्गनासखः।</strong><br>
अन्वभुङ्क्त सुरतश्रमापहां मेघमुक्तविशदां स चन्द्रिकाम्॥३९॥</p>
<p>कार्तिकस्येमाः कार्तिक्यः। ‘तस्येदम्&rsquo; इत्यण्। तासु यामिनीषु निशासु। शरद्रात्रिष्वित्यर्थः। सवितानान्युपरिवस्त्रावृतानि हर्म्याणि भजतीति सवितानहर्म्यभाक्। भजेर्ण्विप्रत्ययः। हिमवारणार्थं सवितानमुक्तम्। ललिताङ्गनासखः सोऽग्निवर्णः सुरतश्रमापहां मेघमुक्ता चासौ विशदा च ताम्। बहुलग्रहणात्सविशेषणसमासः। चन्द्रिकामन्वभुङ्ग॥</p>
<p><strong>सैकतं च सरयूं विवृण्वतीं श्रोणिबिम्बमिव हंसमेखलम्।</strong><br>
स्वप्रियाविलसितानुकारिणीं सौधजालविवरैर्व्यलोकयत्॥४०॥</p>
<p>किंच। हंसा एव मेखला यस्य तत्सैकतं पुलिनं श्रोणिबिम्बमिव। विवृण्वतीम्। अत एव स्वप्रियाविलसितान्यनुकरोतीति तद्विधां सरयूम्। सौधस्य जालानि गवाक्षाः। त एव विवराणि। तैर्व्यलोकयत्॥</p>
<p><strong>मर्मरैरगुरुधूपगन्धिभिर्व्यक्तहेमरशनैस्तमेकतः।</strong><br>
जह्रुराग्रन्थनमोक्षलोलुपं हैमनैर्निवसनैः सुमध्यमाः॥४१॥</p>
<p>मर्मरैः संस्कारविशेषाच्छब्दायमानैः। &lsquo;अथ मर्मरः। स्वनिते वस्त्रपर्णानाम्&rsquo; इत्यमरः
अगुरुधूपगन्धिभिर्व्यक्तहेमरशनैर्लौल्याल्लक्ष्यमाणकनकमेखलागुणैर्हैमनैर्हेमन्ते भवैः। &lsquo;सर्व-</p>
<p>त्राण्च तलोपश्च&rsquo; इति हेमन्तशब्दादण्प्रत्ययस्तलोपश्च। निवसनैरंशुकैः सुमध्यमाः स्त्रिय एकतो नितम्बैकदेश आग्रथनमोक्षयोर्नीवीबन्धविस्रंसनयोर्लोलुपमासक्तं तं जह्रुराचकृषुः॥</p>
<p><strong>अर्पितस्तिमितदीपदृष्टयो गर्भवेश्मसु निवातकुक्षिषु।</strong><br>
तस्य सर्वसुरतान्तरक्षमाः साक्षितां शिशिररात्रयो ययुः॥४२॥</p>
<p>निवाता वातरहिताः कुक्षयोऽभ्यन्तराणि येषां तेषु गर्भवेश्मसु गृहान्तर्गृहेष्वर्पिता दत्ताः स्तिमिता निवातत्वान्निश्चला दीपा एव दृष्टयो याभिस्ताः। अत्रानिमिषदृष्टित्वं च गम्यते।सर्वसुरतान्तरक्षमास्तापस्वेदापनोदनत्वाद्दीर्घकालत्वाच्च सर्वेषां सुरतान्तराणां सुरतभेदानां क्षमाः क्रियार्हाः शिशिररात्रयस्तस्याग्निवर्णस्य साक्षितां ययुः। विविक्तकालदेशत्वाद्यथेच्छं विजहारेत्यर्थः॥</p>
<p><strong>दक्षिणेन पवनेन संभृतं प्रेक्ष्य चूतकुसुमं सपल्लवम्।</strong><br>
अन्वनैषुरवधूतविग्रहास्तं दुरुत्सहवियोगमङ्गनाः॥४३॥</p>
<p>अङ्गना दक्षिणेन पवनेन मलयानिलेन संभृतं जनितं सपल्लवं चूतकुसुमं प्रेक्ष्यावधूतविग्रहास्त्यक्तविरोधाः सत्यो दुरुत्सहवियोगं दुःसहविरहं तमन्वनैषुः। तद्विरहमसहमानाः स्वयमेवानुनीतवत्य इत्यर्थः॥</p>
<p><strong>ताः स्वमङ्कमधिरोप्य दोलया प्रेङ्खयन्परिजनापविद्धया।</strong><br>
मुक्तरज्जु निबिडं भयच्छलात्कण्ठबन्धनमवाप बाहुभिः॥४४॥</p>
<p>ता अङ्गना स्वमङ्कं स्वकीयमुत्सङ्गमधिरोप्य परिजनेनापविद्धया संप्रेषितया दोलया मुक्तरज्जु त्यक्तदोलासूत्रं यथा तथा प्रेङ्खयंश्चालयन्भयच्छलात्पतनभयमिषाद्बाहुभिरङ्गनाभुजैर्निबिडं कण्ठबन्धनमवाप प्राप। स्वयंग्रहाश्लेषसुखमन्वभूदित्यर्थः॥</p>
<p><strong>तं पयोधरनिषिक्तचन्दनैर्मौक्तिकग्रथितचारुभूषणैः।</strong><br>
ग्रीष्मवेषविधिभिः सिषेविरे श्रोणिलम्बिमणिमेखलैः प्रियाः॥४५॥</p>
<p>प्रियाः पयोधरेषु स्तनेषु निषिक्तमुक्षितं चन्दनं येषु तैः। मौक्तिकैर्ग्रथितानि प्रोतानि चारुभूषणानि येषु तैः। मुक्ताप्रायाभरणैरित्यर्थः। श्रोणिलम्बिन्यो मणिमेखला मरकतादिमणियुक्तकटिसूत्राणि येषु तादृशैर्ग्रीष्मवेषविधिभिरुष्णकालोचितनेपथ्यविधानैः। शीतलोपायैरित्यर्थः। तमग्निवर्णं सिषेविरे॥</p>
<p><strong>यत्स लग्नसहकारमासवं रक्तपाटलसमागमं पपौ।</strong><br>
तेन तस्य मधु निर्गमात्कृशश्चित्तयोनिरभवत्पुनर्नवः॥४६॥</p>
<p>सोऽग्निवर्णो लग्नः सहकारश्चूतपल्लवो यस्मिंस्तं रक्तपाटलस्य पाटलकुसुमस्य समागमो यस्य तमासवं मद्यं पपौ। इति यत्तेनासवपानेन मधुनिर्गमाद्वसन्तापगमात्कृशो मन्दवीर्यस्तस्य चित्तयोनिः कामः पुनर्नवः प्रबलोऽभवत्॥</p>
<p><strong>एवमिन्द्रियसुखानि निर्विशन्नन्यकार्यविमुखः स पार्थिवः।</strong><br>
आत्मलक्षणनिवेदितानृतूनत्यवाहयदनङ्गवाहितः॥४७॥</p>
<p>एवमनङ्गवाहितः कामप्रेरितोऽन्यकार्यविमुखः स पार्थिव इन्द्रियाणां सुखानि सुखकराणि शब्दादीनि निर्विशन्ननुभवन्नात्मनो लक्षणैः कुटजस्रग्धारणादिचिह्नैर्निवेदितांन्। अयमृतुरिदानीं वर्तत इति ज्ञापितान्। ऋतून्वर्षादीनत्यवाहयदगमयत्॥</p>
<p><strong>तं प्रमत्तमपि न प्रभावतः शेकुराक्रमितुमन्यपार्थिवाः।</strong><br>
आमयस्तु रतिरागसंभवो दक्षशाप इव चन्द्रमक्षिणोत्॥४८॥</p>
<p>प्रमत्तं व्यसनासक्तमपि तं नृपं प्रभावतोऽन्यपार्थिवा आक्रमितुमभिभवितुं न शेकुर्न शक्ताः। रतिरागसंभव आमयो व्याधिस्तु। क्षयरोग इत्यर्थः। दक्षस्य दक्षप्रजापतेः शापश्चन्द्रमिव। अक्षिणोदकर्शयत्। शापोऽपि रतिरागसंभव इति। अत्र दक्षः किलान्याः स्वकन्या उपेक्ष्य रोहिण्यामेव रममाणं राजानं सोमं शशाप। स शापश्चाद्यापि क्षयरूपेण तं क्षिणोतीत्युपाख्यायते॥</p>
<p><strong>दृष्टदोषमपि तन्न सोऽत्यजत्सङ्गवस्तु भिषजामनाश्रवः।</strong><br>
स्वादुभिस्तु विषयैर्हृतस्ततो दुःखमिन्द्रियगणो निवार्यते॥४९॥</p>
<p>भिषजां वैद्यानामनाश्रवो वचसि न स्थितः। &lsquo;वचने स्थित आश्रवः&rsquo; इत्यमरः। अविधेय इत्यर्थः। स दृष्टदोषमपि। रोगजननादिति शेषः। तत्सङ्गस्य वस्तु सङ्गवस्तु स्त्रीमद्यादिकं सङ्गजनकं वस्तु नात्यजत्। तथाहि। इन्द्रियगणः स्वादुभिर्विषयैर्हृतस्तु हृतश्चेत्ततस्तेभ्यो विषयेभ्यो दुःखं कृच्छ्रेण निवार्यते। यदि वार्येतेति शेषः। दुस्त्यजाःखलु विषया इत्यर्थः॥</p>
<p><strong>तस्य पाण्डुवदनाल्पभूषणा सावलम्बगमना मृदुस्वना।</strong><br>
राजयक्ष्मपरिहानिराययौ कामयानसमवस्थया तुलाम्॥५०॥</p>
<p>तस्य राज्ञः पाण्डुवदना। अल्पभूषणा परिमिताभरणा। सावलम्बं दासादिहस्तावलम्बसहितं गमनं यस्यां सा सावलम्बगमना। मृदुस्वना हीनस्वरा। राज्ञः सोमस्य यक्ष्मा राजयक्ष्मा क्षयरोगः। तेन या परिहानिः क्षीणावस्था सा। कामयते विषयानिच्छति कामयानः। कमेर्णिङन्ताच्छानच्। ‘अनित्यमागमशासनम्&rsquo; इति मुमागमाभावः। एतदेवाभिप्रेत्योक्तं वामनेनापि — &lsquo;कामयानशब्दः सिद्धोऽनादिश्व&rsquo; इति। तस्य समवस्थया कामुकावस्थया तुलां साम्यमाययौ प्राप। कालकृतो विशेषोऽवस्था। &lsquo;विशेषः कालिकोऽवस्था&rsquo; इत्यमरः॥</p>
<p><strong>व्योम पश्चिमकलास्थितेन्दु वा पङ्कशेषमिव धर्मपल्वलम्।</strong><br>
राज्ञि तत्कुलमभूत्क्षयातुरे वामनार्चिरिव दीपभाजनम्॥५१॥</p>
<p>राज्ञि क्षयातुरे सति तत्कुलं रघुकुलं पश्चिमकलायां स्थित इन्दुर्यस्मिंस्तत्कलावशिष्टेन्दु व्योम वा व्योमेव। वाशब्द इवार्थे। यथाह दण्डी — &lsquo;इववद्वायथाशब्दौ&rsquo;। इति पङ्कशेषं धर्मपल्वलमिव। वामनार्चिरल्पाशीखं दीपभाजनं दीपपात्रमिवाभूत्॥</p>
<p><strong>वाढमेष दिवसेषु पार्थिवः कर्म साधयति पुत्रजन्मने।</strong><br>
इत्यदर्शितरुजोऽस्य मन्त्रिणः शश्वदूचुरघशङ्किनीः प्रजाः॥५२॥</p>
<p>बाढं सत्यमेष पार्थिवो दिवसेषु पुत्रजन्मने पुत्रोदयार्थं कर्म जपादिकं साधयति। इत्येवमदर्शितरुजो निगूहितरोगाः सन्तोऽस्य राज्ञो मन्त्रिणोऽघशङ्किनीर्व्यसनशङ्किनीः प्रजाः शश्वदुचुः॥</p>
<p><strong>स त्वनेकवनितासखोऽपि सन्पावनीमनवलोक्य संततिम्।</strong><br>
वैद्ययत्नपरिभाविनं गदं न प्रदीप इव वायुमयगात्॥५३॥</p>
<p>स त्वग्निवर्णोऽनेकवनितासखः सन्नपि। पावनीं पित्रर्णमोचनीं संततिमनवलोक्य। पुत्रमनवाप्येत्यर्थः। वैद्ययत्नपरिभाविनं गदं रोगम्। प्रदीपो वायुमिव। नात्यगान्नातिचक्राम। ममारेत्यर्थः॥</p>
<p><strong>तंगृहोपवन एव संगताः पश्चिमक्रतुविदा पुरोधसा।</strong><br>
रोगशान्तिमपदिश्य मन्त्रिणः संभृते शिखिनि गूढमादधुः॥५४॥</p>
<p>पश्चिमक्रतुविदान्त्येष्टिविधिज्ञेन पुरोधसा संगताः समेता मन्त्रिणो गृहोपवन एव गृहागम एव। &lsquo;आरामः स्यादुपवनम्&rsquo; इत्यमरः। रोगशान्तिमपदिश्य शान्तिकर्म व्यपदिश्यतमग्निवर्णं संभृते समिद्धे शिखिन्यग्नौ गूढमप्रकाशमादधुर्निदधुः॥</p>
<p><strong>तैः कृतप्रकृतिमुख्यसंग्रहैराशु तस्य सहधर्मचारिणी।</strong><br>
साधु दृष्टशुभगर्भलक्षणा प्रत्यपद्यत नराधिपश्रियम्॥५५॥</p>
<p>आशु शीघ्रं कृतः प्रकृतिमुख्यानां पौरजनप्रधानानां संग्रहः संनिपातनं यैस्तादृशैस्तैर्मन्त्रिभिः साधु निपुणं दृष्टशुभगर्भलक्षणा परीक्षितशुभगर्भचिह्ना तस्याग्निवर्णस्य सहधर्मचा-रिणी नराधिपश्रियं प्रत्यपद्यत राजलक्ष्मीं प्राप॥</p>
<p><strong>तस्यास्तथाविधनरेन्द्रविपत्तिशोका-</strong><br>
दुष्णैर्विलोचनजलैः प्रथमाभितप्तः।**<br>
<strong>निर्वापितः कनककुम्भमुखोज्झितेन</strong><br>
**वंशाभिषेकविधिना शिशिरेण गर्भः॥५६॥</p>
<p>तथाविधया नरेन्द्रविपत्त्या यः शोकस्तस्मादुष्णैर्विलोचनजलैः प्रथमाभितप्तस्तस्या गर्भः कनककुम्भानां मुखैर्धारैरुज्झितेन शिशिरेण शीतलेन वंशाभिषेकविधिना लक्षणयाभिषेकजलेन निर्वापित आप्यायितः॥</p>
<p><strong>तं भावार्थं प्रसवसमयाकाङ्क्षिणीनां प्रजाना-</strong><br>
मन्तर्गृढं क्षितिरिव नभोबीजमुष्टिं दधाना।**<br>
<strong>मौलैः सार्धं स्थविरसचिवैर्हेमसिंहासनस्था</strong><br>
**राज्ञी राज्यं विधिवदशिषद्भर्तुरव्याहताज्ञा॥५७॥</p>
<p>प्रसवो गर्भमोचनम्। फलं च विवक्षितम्। &lsquo;स्यादुत्पाते फले पुष्पे प्रसवो गर्भमोचने&rsquo; इत्यमरः। तस्य यः समयस्तदाकाङ्क्षिणीनां प्रजानां भावार्थं भावाय। भूतय इत्यर्थः। &lsquo;भावोलीलाक्रियाचेष्टाभूत्यभिप्रायजन्तुषु&rsquo; इति यादवः। क्षितिरन्तर्गूढं नभोबीजमुष्टिमिव। श्रवणमास्युप्तं बीजमुष्टिं यथा धत्ते तद्वदित्यर्थः। मुष्टिशब्दो द्विलिङ्गः। &lsquo;अक्लीबौ मुष्टिमुस्तकौ&rsquo; इति यादवः। अन्तर्गूढमन्तर्गतं तं गर्भं दधाना हेमसिंहासनस्थाव्याहताज्ञा राज्ञी मौलैर्मूले भवैर्मूलादागतैर्वा। आप्तैरित्यर्थः। स्थविरसचिवैर्वृद्धामात्यैः सार्धं भर्तू राज्यं विधिवद्विध्यर्हम्। यथाशास्त्रमित्यर्थः। अर्हर्थे वतिप्रत्ययः। अशिषच्छास्ति स्म। &lsquo;सर्तिशास्तर्तिभ्यश्च&rsquo; इति च्लेरङ्। &lsquo;शास इदङ्हलोः&rsquo; इतीकारः॥</p>
<p><strong>इति महामहोपाध्यायकोलाचलमल्लिनाथसूरिविरचितया संजीविनीसमाख्यया</strong><br>
व्याख्यया समेतो महाकविश्रीकालिदासकृतौ रघुवंशे महाकाव्ये**<br>
**अग्निवर्णशृङ्गारो नामैकोनविंशः सर्गः।</p>
<p>]</p>
<div class="footnotes" role="doc-endnotes">
<hr>
<ol>
<li id="fn:1">
<p>&quot; एतत्पद्यप्रणयनवसरे मल्लिनाथस्वान्ते प्रभोरहल्योद्धारलीलाविर्बभूवेत्यनुमीयते। तथाच - आरण्यकमरण्यं यस्य गृहस्थानमासीत्। यस्य पदजःकणाः पादपांसवः श्वशुरावभृताम् शिलाभूताहल्याया मानुषीत्वसंपादनेन गौतमाय दानाद्रामपादरजःकणानां श्वाशुर्यंसुवचम्। एतादृशगौतमाहल्यासंयोगलक्षणे पुनरुद्वाहे औद्वाहिकं गेहं विवाहमण्डपवेद्यादि च यः स्वयमेव बभूव। दृष्टं च शास्त्रे चिरपातित्योन्मुक्तस्य पुनरुपनयनोद्वाहादि। तस्मै रामाय नमोस्त्विति कथंचिल्लापनीयमिदं पद्यम्। यद्यपि &lsquo;यद्रजःकणः&rsquo; इति पाठः सर्वत्रोपलभ्यते तथाप्यत्र यत्तदोदूरोन्वयेन दुरुहत्वादस्माभिः &lsquo;पद्रजःकणाः&rsquo; इत्ययमेव पाठ आदृतोऽस्ति.&quot;&#160;<a href="#fnref:1" class="footnote-backref" role="doc-backlink">&#x21a9;&#xfe0e;</a></p>
</li>
</ol>
</div>

  </div>
</article>


        

        



    <aside class="card border noPrint" id="section-tree-item-kAvyam_padyam_kAlidAsaH_raghu-vaMsham_mallinAthaH_EB_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/rAmAyaNam/kAvyam/padyam/kAlidAsaH_raghu-vaMsham/mallinAthaH/EB/">EB </a>
            <a data-toggle="collapse" href="#section-tree-item-body-kAvyam_padyam_kAlidAsaH_raghu-vaMsham_mallinAthaH_EB_md" role="button" aria-expanded="false" aria-controls="section-tree-item-body-kAvyam_padyam_kAlidAsaH_raghu-vaMsham_mallinAthaH_EB_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-kAvyam_padyam_kAlidAsaH_raghu-vaMsham_mallinAthaH_EB_md" class="card-body p-0 collapse">
            
            <li>author: कालिदासः</li>
            
            <li>commentary name: संजीविनी</li>
            
            <li>domain: काव्यानि</li>
            
            <li>draft: false</li>
            
            <li>editor: बालकृष्णशास्त्री</li>
            
            <li>iscjklanguage: false</li>
            
            <li>language: संस्कृतम्</li>
            
            <li>pages: 319</li>
            
            <li>primary commentator: मल्लिनाथः</li>
            
            <li>printer: हितचिन्तक-यन्त्रालयः</li>
            
            <li>publish year: 1931</li>
            
            <li>publisher: हितचिन्तकः</li>
            
            <li>serial no.: Ebharati-7861</li>
            
            <li>source_url: https://www.ebharatisampat.in/readbook3.php?bookid=MjQzOTc2MTY0NjI2NDU3&amp;pageno=MjI0MjQyNjk5NTk=</li>
            
            <li>sub-domain: पद्यम्</li>
            
            <li>title: EB</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/rAmAyaNam/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/rAmAyaNam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/rAmAyaNam/actions/workflows/build.yml"><img src="https://github.com/vishvAsa/rAmAyaNam/actions/workflows/build.yml/badge.svg"> Built </a> on 2025 Sep 1 12:10:03 UTC. (<a href="http://google.com/search?q=12%3a10%3a03%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
