+++
title = "०१ ०१ आश्रममण्डले वासः"

+++


१. प्रविश्य तु महारण्यं दण्डकारण्यमात्मवान् ।  
२. ददर्श रामो दुर्धर्षः तापसाश्रममण्डलम् ॥  
३. विशालैरग्निशरणैः स्रुग्भाण्डैरजिनैः कुशैः ।  
४. समिद्भिस्तोयकलशैः फलमूलैश्च शोभितम् ।  
५. फलमूलाशनैर्दान्तैः चीरकृष्णाजिनाम्बरैः ।  
६. सूर्यवैश्वानराभैश्च पुराणैर्मुनिभिर्वृतम् ।  
७. स दृष्ट्वा राघवः श्रीमान् तापसाश्रममण्डलम् ।  
८. अभ्यगच्छन्महातेजा विज्यं कृत्वा महद्धनुः ॥  
९. ते तं सोममिवोद्यन्तं दृष्ट्वा वै धर्मचारिणः ।  
१०. लक्ष्मणं चैव दृष्ट्वा तु वैदेहीं च यशस्विनीम् ।  
११. मङ्गलानि प्रयुञ्जानाः प्रत्यगृह्णन् दृढव्रताः ॥  
१२. रूपसम्हननं लक्ष्मीं सौकुमार्यं सुवेशताम् ।  
१३. ददृशुर्विस्मिताकारा रामस्य वनवासिनः ॥  
१४. मूलं पुष्पं फलं वन्यमाश्रमं च महात्मनः ।  
१५. निवेदयित्वा धर्मज्ञास्ततः प्राञ्जलयोऽब्रुवन् ॥  
१६. धर्मपालो जनस्यास्य शरण्यस्त्वं महायशाः ।  
१७. पूजनीयश्च मान्यश्च राजा दण्डधरो गुरुः ॥  
१८. ते वयं भवता रक्ष्या भवद्विषयवासिनः ।  
१९. नगरस्थो वनस्थो वा त्वं नो राजा जनेश्वरः ॥  
२०. न्यस्तदण्डा वयं राजन् जितक्रोधा जितेन्द्रियाः ।  
२१. रक्षितव्यास्त्वया शश्वद् गर्भभूतास्तपोधनाः ॥  
२२. एवमुक्त्वा फलैर्मूलैः पुष्पैर्वन्यैश्च राघवम् ।  
२३. अन्यैश्च विविधाहारैः सलक्ष्मणमपूजयन् ॥  
२४. कृतातिथ्यो तु रामस्तु सूर्यस्योदयनं प्रति ।  
२५. आमन्त्र्य स मुनीन् सर्वान् वनमेवान्वगाहत ॥  
२६. सीतया सह काकुत्स्थः तस्मिन् घोरमृगायुते ।  
२७. ददर्श गिरिशृङ्गाभं पुरुषादं महास्वनम् ।  
२८. गम्भीराक्षं महावक्त्रं विकटं विषमोदरम् ।  
२९. वसानं चर्म वैयाघ्रं वसार्द्रं रुधिरोक्षितम् ।  
३०. अवसज्यायसे शूले विनदन्तं महास्वनम् ॥  
३१. स रामं लक्ष्मणं चैव सीतां दृष्ट्वा च मैथिलीम् ।  
३२. अभ्यधावत सङ्क्रुद्धः प्रजाः काल इवान्तकः ॥  
३३. स कृत्वा भैरवं नादं चालयन्निव मेदिनीम् ।  
३४. अङ्केनादाय वैदेहीमपक्रम्य ततोऽब्रवीत् ॥  
३५. अहं वनमिदं दुर्गं विराधो नाम राक्षसः ।  
३६. चरामि सायुधो नित्यं ऋषिमाम्सानि भक्षयन् ॥  
३७. इयं नारी वरारोहा मम भार्या भविष्यति ।  
३८. युवयोः पापयोश्चाहं पास्यामि रुधिरं मृधे ॥  
३९. तां दृष्ट्वा राघवः सीतां विराधाङ्कगतां शुभाम् ।  
४०. अब्रवील्लक्ष्मणं वाक्यं मुखेन परिशुष्यता ॥  
४१. पश्य सौम्य नरेन्द्रस्य जनकस्यात्मसम्भवाम् ।  
४२. मम भार्यां शुभाचारां विराधाङ्के प्रवेशिताम् ॥  
४३. ययाहं सर्वभूतानां हितः प्रस्थापितो वनम् ।  
४४. अद्येदानीं सकामा सा या माता मम मध्यमा ॥  
४५. परस्पर्शात्तु वैदेह्या न दुःखतरमस्ति मे ।  
४६. पितुर्वियोगात् सौमित्रे स्वराज्यहरणात्तथा ॥  
४७. इति ब्रुवति काकुत्स्थे बाष्पशोकपरिप्लुते ।  
४८. अब्रवील्लक्ष्मणः क्रुद्धो रुद्धो नाग इव श्वसन् ॥  
४९. अनाथ इव भूतानां नाथस्त्वं वासवोपमः ।  
५०. मया प्रेष्येण काकुत्स्थ किमर्थं परितप्यसे ॥  
५१. राज्यकामे मम क्रोधो भरते यो बभूव ह ।  
५२. तं विराधे प्रमोक्ष्यामि वज्री वज्रमिवाचले ॥  
५३. अथ तौ भ्रातरौ दीप्तं शरवर्षं ववर्षतुः ।  
५४. विराधे राक्षसे तस्मिन् कालान्तकयमोपमे ॥  
५५. स विद्धो न्यस्य वैदेहीं शूलमुद्यम्य राक्षसः ।  
५६. अभ्यद्रवत् सुसम्क्रुद्धः तदा रामं सलक्ष्मणम् ॥  
५७. तौ खड्गौ क्षिप्रमुद्यम्य कृष्णसर्पोपमौ शुभौ ।  
५८. तूर्णमापततस्तस्य तदा प्रहरतां बलात् ॥  
५९. स वध्यमानः सुभृशं बाहुभ्यां परिरभ्य तौ ।  
६०. अप्रकम्प्यौ नरव्याघ्रौ रौद्रः प्रस्थातुमैच्छत ॥  
६१. तावारोप्य ततः स्कन्धं राघवौ रजनीचरः ।  
६२. विराधो निनदन् घोरं जगामाभिमुखो वनम् ॥  
६३. ह्रियमाणौ तु तौ दृष्ट्वा वैदेही रामलक्ष्मणौ ।  
६४. उच्चैः स्वरेण चुक्रोश प्रगृह्य सुभुजा भुजौ ॥  
६५. मां हरोत्सृज्य काकुत्स्थौ नमस्ते राक्षसोत्तम ॥  
६६. तस्याः तद्वचनं श्रुत्वा वैदेह्या रामलक्ष्मणौ ।  
६७. वेगं प्रचक्रतुर्वीरौ वधे तस्य दुरात्मनः ॥  
६८. तस्य रौद्रस्य सौमित्रिर्बाहुं सव्यं बभञ्ज ह ।  
६९. रामस्तु दक्षिणं बाहुं तरसा तस्य रक्षसः ॥  
७०. स विद्धो बहुभिर्बाणैः खड्गाभ्यां च परिक्षतः ।  
७१. इदं प्रोवाच काकुत्स्थं विराधः पुरुषर्षभम् ॥  
७२. हतोऽस्मि पुरुषव्याघ्र शक्रतुल्यबलेन वै ।  
७३. अपि शापादहं घोरां प्रविष्टो राक्षसीं तनुम् ।  
७४. तुम्बुरुर्नाम गन्धर्वः शप्तो वैश्रवणेन ह ॥  
७५. तव प्रसादान्मुक्तोऽहमभिशापात् सुदारुणात् ।  
७६. इतो वसति धर्मात्मा शरभङ्गः प्रतापवान् ॥  
७७. अप्यर्धयोजने तात महर्षिः सूर्यसन्निभः ।  
७८. तं क्षिप्रमभिगच्छ त्वं स ते श्रेयो विधास्यति ॥  
७९. अवटे चापि मां राम प्रक्षिप्य कुशली व्रज ।  
८०. रक्षसां गतसत्त्वानां एष धर्मः सनातनः ॥  
८१. एवमुक्त्वा तु काकुत्स्थं विराधः शरपीडितः ।  
८२. बभूव स्वर्गसम्प्राप्तो न्यस्तदेहो महाबलः ॥  
८३. ततः खनित्रमादाय लक्ष्मणः श्वभ्रमुत्तमम् ।  
८४. अखनत् पार्श्वतस्तस्य विराधस्य महात्मनः ॥  
८५. प्रहृष्ट रूपाविव रामलक्ष्मणौ  
८६. विराधमुर्व्याः प्रदरे निहत्य तौ ।  
८७. ननन्दतुर्वीतभयौ महावने  
८८. शिलाभिरन्तर्दधतुश्च राक्षसम् ॥  
८९. हत्वा तु तं भीमबलं विराधं राक्षसं वने ।  
९०. आश्रमं शरभङ्गस्य राघवोऽभिजगाम ह ॥  
९१. तस्य पादौ च सम्गृह्य रामः सीता च लक्ष्मणः ।  
९२. निषेदुः समनुज्ञाता लब्धवासा निमन्त्रिताः ॥  
९३. (स रामं पुण्डरीकाक्षं सत्कृत्य भगवान् ऋषिः ।  
९४. शरभङ्गो महाप्राज्ञः प्राञ्जलिर्वाक्यमब्रवीत् ॥)  
९५. त्वयाहं पुरुषव्याघ्र धार्मिकेण महात्मना ।  
९६. समागम्य गमिष्यामि त्रिदिवं देवसेवितम् ॥  
९७. अक्षया नरशार्दूल मया लोका जिताः शुभाः ।  
९८. ब्राह्म्याश्च नाकपृष्टाश्च प्रतिगृह्णीष्व मामकान् ॥  
९९. एवमुक्तो नरव्याघ्रः राघवो वाक्यमब्रवीत् ।  
१००. अहमेवाहरिष्यामि सर्वलोकान् महामुने ।  
१०१. आवासं त्वहमिच्छामि प्रदिष्टमिह कानने ॥  
१०२. राघवेणैवमुक्तस्तु शरभङ्गोऽब्रवीद् वचः ।  
१०३. इह राम महातेजाः सुतीक्ष्णो नाम धार्मिकः ।  
१०४. वसत्यरण्ये धर्मात्मा स ते श्रेयो विधास्यति ॥  
१०५. सुतीक्ष्णमभिगच्छ त्वं शुचौ देशे तपस्विनम् ।  
१०६. रमणीये वनोद्देशे स ते वासं विधास्यति ॥  
१०७. इमां मन्दाकिनीं राम प्रतिस्रोतामनुव्रज ।  
१०८. एष पन्था नरव्याघ्र मुहूर्तं तात पश्य माम् ।  
१०९. यावज्जहामि गात्राणि जीर्णां त्वचमिवोरगः ॥  
११०. ततोऽग्निं सुसमाधाय हुत्वा चाज्येन मन्त्रवित् ।  
१११. शरभङ्गो महातेजाः प्रविवेश हुताशनम् ॥  
११२. स च पावकसङ्काशः कुमारः समपद्यत ।  
११३. स लोकानाहिताग्नीनां ऋषीणां च महात्मनाम् ।  
११४. देवानां च व्यतिक्रम्य ब्रह्मलोकं व्यरोहत ॥  
११५. शरभङ्गे दिवं याते मुनिसम्घाः समागताः ।  
११६. अभ्यगच्छन्त काकुत्स्थं रामं ज्वलिततेजसम् ॥  
११७. सर्वे ब्राह्म्या श्रिया जुष्टाः दृढयोगाश्च तापसाः ।  
११८. ऊचुः परमधर्मज्ञं ऋषिसंघाः समाहिताः ॥  
११९. त्वमिक्ष्वाकुकुलस्यास्य पृथिव्याश्च महारथ ।  
१२०. प्रधानश्चासि नाथश्च देवानां मघवानिव ॥  
१२१. विश्रुतस्त्रिषु लोकेषु यशसा विक्रमेण च ।  
१२२. पितृभक्तिश्च सत्यं च त्वयि धर्मश्च पुष्कलः ॥  
१२३. त्वामासाद्य महात्मानं धर्मज्ञं धर्मवत्सलम् ।  
१२४. अर्थित्वान्नाथ वक्ष्यामस्तच्च नः क्षन्तुमर्हसि ॥  
१२५. सोऽयं ब्राह्मणभूयिष्ठो वानप्रस्थगणो महान् ।  
१२६. त्वन्नाथोऽनाथवद् राम राक्षसैर्बाध्यते भृशम् ॥  
१२७. एहि पश्य शरीराणां मुनीनां भावितात्मनाम् ।  
१२८. हतानां राक्षसैर्घोरैः बहूनां बहुधा वने ॥  
१२९. ततस्त्वां शरणार्थं च शरण्यं समुपस्थिताः ।  
१३०. परिपालय नो राम वध्यमानान् निशाचरैः ॥  
१३१. परा त्वत्तो गतिर्वीर पृथिव्यां नोपपद्यते ॥  
१३२. एतच्छ्रुत्वा तु काकुत्स्थः तापसानां तपस्विनाम् ।  
१३३. इदं प्रोवाच धर्मात्मा सर्वानेव तपस्विनः ॥  
१३४. नैवमर्हथ मां वक्तुं आज्ञप्तोऽहं तपस्विनाम् ।  
१३५. पितुस्तु निर्देशकरः प्रविष्टोऽहमिदं वनम् ।  
१३६. भवतामर्थसिद्ध्यर्थमागतोऽहं यदृच्छया ॥  
१३७. तस्य मेऽयं वने वासो भविष्यति महाफलः ॥  
१३८. दत्त्वाभयं चापि तपोधनानाम्  
१३९. धर्मे धृतात्मा सह लक्ष्मणेन ।  
१४०. तपोधनैश्चापि सभाज्यवृत्तह्  
१४१. सुतीक्ष्णमेवाभिजगाम वीरः ॥  
१४२. स गत्वा दूरमध्वानं नदीस्तीर्त्वा बहूदकाः ।  
१४३. ददर्शाश्रममेकान्ते चीरमालापरिष्कृतम् ॥  
१४४. तत्र तापसमासीनं मलपङ्कजटाधरम् ।  
१४५. रामः सुतीक्ष्णं विधिवत् तपोवृद्धमभाषत ॥  
१४६. रामोऽहमस्मि भगवन् भवन्तं द्रष्टुमागतः ।  
१४७. त्वं माभिवद धर्मज्ञ महर्षे सत्यविक्रम ॥  
१४८. स निरीक्ष्य ततो वीरं रामं धर्मभृतां वरम् ।  
१४९. समाश्लिष्य च बाहुभ्यामिदं वचनमब्रवीत् ॥  
१५०. स्वागतं खलु ते वीर राम धर्मभृतां वर ।  
१५१. आश्रमोऽयं त्वयाक्रान्तः सनाथ इव साम्प्रतम् ॥  
१५२. चित्रकूटमुपादाय राज्यभ्रष्टोऽसि मे श्रुतः ।  
१५३. अयमेवाश्रमो राम गुणवान् रम्यतामिह ॥  
१५४. ऋषिसम्घानुचरितः सदा मूलफलान्वितः ।  
१५५. इममाश्रममागम्य मृगसम्घा महायशः ।  
१५६. अटित्वा प्रतिगच्छन्ति लोभयित्वाकुतोभयाः ।  
१५७. नान्यो दोषो भवेदत्र मृगेभ्योऽन्यत्र विद्धि वै ॥  
१५८. तच्छ्रुत्वा वचनं तस्य महर्षेर्लक्ष्मणाग्रजः ।  
१५९. उवाच वचनं धीरो विकृष्य सशरं धनुः ॥  
१६०. तानहं सुमहाभाग मृगसम्घान् समागतान् ।  
१६१. हन्यां निशितधारेण शरेणाशनिवर्चसा ।  
१६२. भवान्स्तत्राभिषज्येत किं स्यात् कृच्छ्रतरं ततः ॥  
१६३. एतस्मिन्नाश्रमे वासं चिरं तु न समर्थये ।  
१६४. तमेवमुक्त्वा वरदं रामः सन्ध्यामुपागमत् ॥  
१६५. रामस्तु सह सौमित्रिः सुतीक्ष्णेनाभिपूजितः ।  
१६६. परिणाम्य निशां तत्र प्रभाते प्रत्यबुद्ध्यत ॥  
१६७. उदयन्तं दिनकरं दृष्ट्वा विगतकल्मशः ।  
१६८. सुतीक्ष्णमभिगम्येदं श्लक्ष्णं वचनमब्रवीत् ॥  
१६९. सुखोषिताः स्म भगवन् त्वया पूज्येन पूजिताः ।  
१७०. आपृच्छामः प्रयास्यामो मुनयस्त्वरयन्ति नः ॥  
१७१. त्वरामहे वयं द्रष्टुं कृत्स्नमाश्रममण्डलम् ।  
१७२. ऋषीणां पुण्यशीलानां दण्डकारण्यवासिनाम् ॥  
१७३. अविषह्यातपो यावत् सूर्यो नातिविराजते ।  
१७४. अमार्गेणागतां लक्ष्मीं प्राप्येवान्वयवर्जितः ।  
१७५. तावदिच्छामहे गन्तुमित्युक्त्वा चरणौ मुनेः ।  
१७६. ववन्दे सहसौमित्रिः सीतया सह राघवः ॥  
१७७. अरिष्टं गच्छ पन्थानं राम सौमित्रिणा सह ।  
१७८. सीतया चानया सार्धं छाययेवानुवृत्तया ॥  
१७९. गम्यतां वत्स सौमित्रे भवानपि च गच्छतु ।  
१८०. आगन्तव्यं त्वया तात पुनरेवाश्रमं मम ॥  
१८१. एवमुक्तस्तथेत्युक्त्वा काकुत्स्थः सह लक्ष्मणः ।  
१८२. प्रदक्षिणं मुनिं कृत्वा प्रस्थातुमुपचक्रमे ॥  
१८३. ततः शुभतरे तूणी धनुषी चायतेक्षणा ।  
१८४. ददौ सीता तयोर्भ्रात्रोः खड्गौ च विमलौ ततः ॥  
१८५. सुतीक्ष्णेनाभ्यनुज्ञातं प्रस्थितं रघुनन्दनम् ।  
१८६. हृद्यया स्निग्धया वाचा भर्तारमिदमब्रवीत् ॥  
१८७. सत्यसन्ध महाभाग श्रीमल्लक्ष्मणपूर्वज ।  
१८८. त्वयि सत्यं च धर्मश्च त्वयि सर्वं प्रतिष्ठितम् ॥  
१८९. तव वश्येन्द्रियत्वं च जानामि शुभदर्शन ॥  
१९०. प्रतिज्ञातस्त्वया वीर दण्डकारण्यवासिनाम् ।  
१९१. ऋषीणां रक्षणार्थाय वधः सम्यति रक्षसाम् ॥  
१९२. एतन्निमित्तं च वनं दण्डका इति विश्रुतम् ।  
१९३. प्रस्थितस्त्वं सह भ्रात्रा धृतबाणशरासनः ॥  
१९४. ततस्त्वां प्रस्थितं दृष्ट्वा मम चिन्ताकुलं मनः ।  
१९५. नहि मे रोचते वीर गमनं दण्डकान् प्रति ॥  
१९६. त्वं हि बाणधनुष्पाणिः भ्रात्रा सह वनं गतः ।  
१९७. दृष्ट्वा वनचरान् सर्वान् कच्चित् कुर्याः शरव्ययम् ॥  
१९८. क्षत्रियाणां च हि धनुर्हुताशस्येन्धनानि च ।  
१९९. समीपतः स्थितं तेजोबलमुच्छ्रियते भृशम् ॥  
२००. पुरा किल महाबाहो तपस्वी सत्यवाक् शुचिः ।  
२०१. कस्मिम्श्चिदभवत् पुण्ये वने रतमृगद्विजे ॥  
२०२. तस्यैव तपसो विघ्नं कर्तुमिन्द्रः शचीपतिः ।  
२०३. खड्गपाणिरथागच्छदाश्रमं भटरूपधृत् ॥  
२०४. तस्मिम्स्तदाश्रमपदे निशितः खड्ग उत्तमः ।  
२०५. स न्यासविधिना दत्तः पुण्ये तपसि तिष्ठतः ॥  
२०६. स तच्छस्त्रमनुप्राप्य न्यासरक्षणतत्परः ।  
२०७. यत्र गच्छत्युपादातुं मूलानि च फलानि च ।  
२०८. न विना याति तं खड्गं रक्षन् प्रत्ययमात्मनः ॥  
२०९. नित्यं शस्त्रं परिवहन् क्रमेण स तपोधनः ।  
२१०. चकार रौद्रीं स्वां बुद्धिं त्यक्त्वा तपसि निश्चयम् ॥  
२११. ततः स रौद्रेऽभिरतः प्रमत्तोऽधर्मकर्शितः ।  
२१२. तस्य शस्त्रस्य सम्वासात् जगाम नरकं मुनिः ॥  
२१३. एवमेतत् पुरावृत्तं शस्त्रसम्योगकारणम् ।  
२१४. अग्निसम्योगवद्धेतुः शस्त्रसम्योग उच्यते ॥  
२१५. स्नेहाच्च बहुमानाच्च स्मारये त्वां न शिक्षये ॥  
२१६. न कथञ्चन सा कार्या गृहीतधनुषा त्वया ।  
२१७. बुद्धिर्वैरं विना हन्तुं राक्षसान् दण्डकाश्रितान् ।  
२१८. अपराधं विना हन्तुं लोकान् वीर न कामये ॥  
२१९. क्षत्रियाणां तु वीराणां वनेषु निरतात्मनाम् ।  
२२०. धनुषा कार्यमेतावदार्तानामभिरक्षणम् ॥  
२२१. क्व च शस्त्रं क्व च वनं क्व च क्षात्रं तपः क्व च ।  
२२२. पुनर्गत्वा त्वयोध्यायां क्षत्रधर्मं चरिष्यसि ॥  
२२३. नित्यं शुचिमतिः सौम्य चर धर्मं तपोवने ।  
२२४. सर्वं हि विदितं तुभ्यं त्रैलोक्यमपि तत्त्वतः ॥  
२२५. स्त्रीचापलादेतदुदाहृतं मे  
२२६. धर्मं च वक्तुं तव कः समर्थः ।  
२२७. विचार्य बुद्ध्या तु सहानुजेन  
२२८. यद्रोचते तत्कुरु माचिरेण ॥  
२२९. वाक्यमेतत्तु वैदेह्या व्याहृतं भर्तृभक्तया ।  
२३०. श्रुत्वा धर्मे स्थितो रामः प्रत्युवाचाथ मैथिलीम् ॥  
२३१. हितमुक्तं त्वया देवि स्निग्धया सदृशं वचः ।  
२३२. कुलं व्यपदिशन्त्या च धर्मज्ञे जनकात्मजे ॥  
२३३. किन्तु वक्ष्याम्यहं देवि त्वयैवोक्तमिदं वचः ।  
२३४. क्षत्रियैर्धार्यते चापो नार्तशब्दो भवेदिति ॥  
२३५. मां सीते स्वयमागम्य शरण्याः शरणं गताः ।  
२३६. ते चार्ता दण्डकारण्ये मुनयः सम्शितव्रताः ॥  
२३७. सर्वैरेतैः समागम्य वागियं समुदाहृता ।  
२३८. राक्षसैर्दण्डकारण्ये बहुभिः कामरूपिभिः ।  
२३९. अर्दिताः स्म दृढं राम भवान् नस्तत्र रक्षतु ॥  
२४०. कामं तपह्प्रभावेन शक्ता हन्तुं निशाचरान् ।  
२४१. चिरार्जितं तु नेच्छामस्तपः खण्डयितुं वयम् ॥  
२४२. मया चैतद् वचः श्रुत्वा कार्त्स्न्येन परिपालनम् ।  
२४३. ऋषीणां दण्डकारण्ये सम्श्रुतं जनकात्मजे ॥  
२४४. अप्यहं जीवितं जह्यां त्वां वा सीते सलक्ष्मणाम् ।  
२४५. न तु प्रतिज्ञां सम्श्रुत्य ब्राह्मणेभ्यो विशेषतः ॥  
२४६. तदवश्यं मया कार्यं ऋषीणां परिपालनम् ।  
२४७. अनुक्तेनापि वैदेहि प्रतिज्ञाय तु किं पुनः ॥  
२४८. मम स्नेहाच्च सौहार्दादिदमुक्तं त्वयानघे ।  
२४९. परितुष्टोऽस्म्यहं सीते नह्यनिष्टोऽनुशास्यते ॥  
२५०. इत्येवमुक्त्वा वचनं महात्मा  
२५१. सीतां प्रियां मैथिलराजपुत्रीम् ।  
२५२. रामो धनुष्मान् सह लक्ष्मणेन  
२५३. जगाम रम्याणि तपोवनानि ॥  
२५४. अग्रतः प्रययौ रामः सीता मध्ये सुमध्यमा ।  
२५५. पृष्ठतस्तु धनुष्पाणिः लक्ष्मणोऽनुजगाम ह ॥  
२५६. तौ पश्यमानौ विविधान् शैलप्रस्थान् वनानि च ।  
२५७. नदीश्च विविधा रम्या जग्मतुः सीतया सह ॥  
२५८. ते गत्वा दूरमध्वानं (प्राप्ता) आश्रममण्डलम् ।  
२५९. कुशचीरपरिक्षिप्तं ब्राह्म्या लक्ष्म्या समावृतम् ॥  
२६०. तथा तस्मिन् स काकुत्स्थः श्रीमत्याश्रममण्डले ।  
२६१. उषित्वा तु सुखं तत्र पूज्यमानो महर्षिभिः ।  
२६२. जगाम चाश्रमाम्स्तेषां पर्यायेण तपस्विनाम् ।  
२६३. येषामुषितवान् पूर्वं सकाशे स महास्त्रवित् ॥  
२६४. क्वचित् परिदशान् मासानेकं सम्वत्सरं क्वचित् ।  
२६५. त्रीन् मासानष्टमासाम्श्च राघवो न्यवसत् सुखम् ॥  
२६६. तथा सम्वसतस्तस्य मुनीनामाश्रमेषु वै ।  
२६७. रमतश्चानुकूल्येन ययुः सम्वत्सरा दश ॥  
२६८. परिवृत्य च धर्मज्ञो राघवः सह सीतया ।  
२६९. सुतीक्ष्णस्याश्रमं श्रीमान् पुनरेवाजगाम ह ॥  
२७०. अथाश्रमस्थो विनयात् कदाचित्तं महामुनिम् ।  
२७१. उपासीनः स काकुत्स्थः सुतीक्ष्णमिदमब्रवीत् ॥  
२७२. अस्मिन्नरण्ये भगवन् अगस्त्यो मुनिसत्तमः ।  
२७३. वसतीति मया नित्यं कथाः कथयतां श्रुतम् ॥  
२७४. कुत्राश्रममिदं पुण्यं महर्षेस्तस्य धीमतः ।  
२७५. अगस्त्यमभिगच्छेयं अभिवादयितुं मुनिम् ॥  
२७६. इति रामस्य स मुनिः श्रुत्वा धर्मात्मनो वचः ।  
२७७. सुतीक्ष्णः प्रत्युवाचेदं प्रीतो दशरथात्मजम् ॥  
२७८. योजनान्याश्रमादस्मात् तथा चत्वारि वै ततः ।  
२७९. दक्षिणेन महान् श्रीमान् अगस्त्यभ्रातुराश्रमः ॥  
२८०. तत्रैकां रजनीं व्युष्य प्रभाते राम गम्यताम् ।  
२८१. दक्षिणां दिशमास्थाय वनषण्डस्य पार्श्वतः ॥  
२८२. यदि बुद्दिः कृता द्रष्टुं अगस्त्यं तं महामुनिम् ।  
२८३. अद्यैव गमने बुद्धिं रोचयस्व महायशः ॥  
२८४. इति रामो मुनेः श्रुत्वा सह भ्रात्राभिवाद्य च ।  
२८५. प्रतस्थेऽगस्त्यमुद्दिश्य सानुजः सीतया सह ॥  
२८६. सुतीक्ष्णेनोपदिष्टेन गत्वा तेन पथा सुखम् ।  
२८७. इदं परमसम्हृष्टो वाक्यं लक्ष्मणमब्रवीत् ॥  
२८८. एतदेवाश्रमपदं नूनं तस्य महात्मनः ।  
२८९. अगस्त्यस्य मुनेर्भ्रातुः दृश्यते पुण्यकर्मणः ॥  
२९०. तत्र तत्र च दृश्यन्ते सम्क्षिप्ताः काष्ठसञ्चयाः ।  
२९१. लूनाश्च पथि दृश्यन्ते दर्भा वैडूर्यवर्चसः ॥  
२९२. एतच्च वनमध्यस्थं कृष्णाभ्रशिखरोपमम् ।  
२९३. पावकस्याश्रमस्थस्य धूमाग्रं सम्प्रदृश्यते ॥  
२९४. विविक्तेषु च तीरेषु कृतस्नाना द्विजातयः ।  
२९५. पुष्पोपहारं कुर्वन्ति कुसुमैः स्वयमार्जितैः ॥  
२९६. एवं कथयमानस्य तस्य सौमित्रिणा सह ।  
२९७. रामस्यास्तं गतः सूर्यः सन्ध्याकालोऽभ्यवर्तत ॥  
२९८. उपास्य पश्चिमां सन्ध्यां सह भ्रात्रा यथाविधि ।  
२९९. प्रविवेशाश्रमपदं तंऋषिं सोऽभ्यवादयत् ॥  
३००. सम्यक्प्रतिगृहीतश्च मुनिना तेन राघवः ।  
३०१. न्यवसत् तां निशामेकां प्राश्य मूलफलानि च ॥  
३०२. तस्यां रात्र्यां व्यतीतायां विमले सूर्यमण्डले ।  
३०३. भ्रातरं तमगस्त्यस्य ह्यामन्त्रयत राघवः ॥  
३०४. गम्यतामिति तेनोक्तो जगाम रघुनन्दनः ।  
३०५. यथोद्दिष्टेन मार्गेण वनं तच्चावलोकयन् ॥  
३०६. ततोऽब्रवीत् समीपस्थं रामो राजीवलोचनः ।  
३०७. पृष्ठतोऽनुगतं वीरं लक्ष्मणं लक्ष्मिवर्धनम् ॥  
३०८. स्निग्धपत्रा यथा वृक्षा यथा क्षान्ता मृगद्विजाः ।  
३०९. आश्रमो नातिदूरस्थो महर्षेर्भावितात्मनः ॥  
३१०. अगस्त्य इति विख्यातो लोके स्वेनैव कर्मणा ।  
३११. निगृह्य तरसा मृत्युं लोकानां हितकाम्यया ।  
३१२. दक्षिणा दिक्कृता येन शरण्या पुण्यकर्मणा ॥  
३१३. मार्गं निरोद्धुं निरतो भास्करस्याचलोत्तमः ।  
३१४. निदेशं पालयन् यस्य विन्ध्यः शैलो न वर्धते ॥  
३१५. एष लोकार्चितः साधुः हिते नित्यरतः सताम् ।  
३१६. अस्मानभिगतानेष श्रेयसा योजयिष्यति ॥  
३१७. आगताः स्माश्रमपदं सौमित्रे प्रविशाग्रतः ।  
३१८. निवेदयेह मां प्राप्तं ऋषये सीतया सह ॥  
३१९. स प्रविश्याश्रमपदं लक्ष्मणो राघवानुजः ।  
३२०. अगस्त्यशिष्यमासाद्य वाक्यमेतदुवाच ह ॥  
३२१. राजा दशरथो नाम ज्येष्ठस्तस्य सुतो बली ।  
३२२. रामः प्राप्तो मुनिं द्रष्टुं सीतया सह भार्यया ॥  
३२३. लक्ष्मणो नाम तस्याहं भ्राता त्ववरजो हितः ।  
३२४. अनुकूलश्च भक्तश्च यदि ते श्रोत्रमागतः ॥  
३२५. ते वयं वनमत्युग्रं प्रविष्टाः पितृशासनात् ।  
३२६. द्रष्टुमिच्छामहे सर्वे भगवन्तं निवेद्यताम् ॥  
३२७. ततः शिष्यादुपश्रुत्य प्राप्तं रामं सलक्ष्मणम् ।  
३२८. वैदेहीं च महाभागामिदं वचनमब्रवीत् ॥  
३२९. दिष्ट्या रामः चिरस्याद्य द्रष्टुं मां समुपागतः ।  
३३०. मनसा काम्क्षितं ह्यस्य मयाप्यागमनं प्रति ॥  
३३१. प्रवेष्यतां समीपं मे सभार्यः सह लक्ष्मणः ॥  
३३२. ततो निष्क्रम्य सम्भ्रान्तः शिष्यो लक्ष्मणमब्रवीत् ।  
३३३. क्वासौ रामो मुनिं द्रष्टुं एतु प्रविशतु स्वयम् ॥  
३३४. प्रविवेश ततो रामः सीतया सह लक्ष्मणः ।  
३३५. प्रशान्तहरिणाकीर्णं आश्रमं ह्यवलोकयन् ॥  
३३६. ततः शिष्यैः परिवृतो मुनिरप्यभिनिष्पतत् ।  
३३७. तं ददर्शाग्रतो रामो मुनीनां दीप्ततेजसाम् ॥  
३३८. जग्राह परमप्रीतस्तस्य पादौ परन्तपः ॥  
३३९. प्रतिजग्राह काकुत्स्थं अर्चयित्वासनोदकैः ।  
३४०. उवाच राममासीनं धर्मज्ञो मुनिपुङ्गवः ॥  
३४१. राम प्रीतोऽस्मि भद्रं ते परितुष्टोऽस्मि लक्ष्मण ।  
३४२. अभिवादयितुं यन्मां प्राप्तौ स्थः सह सीतया ॥  
३४३. राजा सर्वस्य लोकस्य धर्मचारी महारथः ।  
३४४. पूजनीयश्च मान्यश्च भवान् प्राप्तः प्रियातिथिः ॥  
३४५. अध्वश्रमेण वां खेदो बाधते प्रचुरश्रमः ।  
३४६. व्यक्तमुत्कण्ठते चापि मैथिली जनकात्मजा ॥  
३४७. एषा हि सुकुमारी च दुःखैश्च न विमानिता ।  
३४८. प्राज्यदोषं वनं प्राप्ता भर्तृस्नेहप्रचोदिता ॥  
३४९. शतह्रदानां लोलत्वं शस्त्राणां तीक्ष्णतां तथा ।  
३५०. गरुडानिलयोः शैघ्र्यं अनुगच्छन्ति योषितः ॥  
३५१. इयं तु भवतो भार्या दोषैरेतैर्विवर्जिता ।  
३५२. श्लाघ्या च व्यपदेश्या च यथा देवीह्यरुन्धती ॥  
३५३. अलम्कृतोऽयं देशश्च यत्र सौमित्रिणा सह ।  
३५४. वैदेह्या चानया राम वत्स्यसि त्वमरिन्दम ॥  
३५५. एवमुक्तः स मुनिना राघवः सम्यताञ्जलिः ।  
३५६. उवाच प्रश्रितं वाक्यं ऋषिं दीप्तमिवानलम् ॥  
३५७. धन्योऽस्म्यनुगृहीतोऽस्मि यस्य मे मुनिपुङ्गवः ।  
३५८. गुणैः सभ्रातृभार्यस्य वरदः परितुष्यति ॥  
३५९. किन्तु व्यादिश मे देशं सोदकं बहुकाननम् ।  
३६०. यत्राश्रमपदं कृत्वा वसेयं निरतः सुखम् ॥  
३६१. ततोऽब्रवीन्मुनिश्रेष्ठः श्रुत्वा रामस्य तद्वचः ।  
३६२. ध्यात्वा मुहूर्तं धर्मात्मा धीरो धीरतरं वचः ॥  
३६३. इतो द्वियोजने तात बहुमूलफलोदकः ।  
३६४. देशो बहुमृगः श्रीमान् पञ्चवट्यभिविश्रुतः ॥  
३६५. तत्र गत्वाश्रमपदं कृत्वा सौमित्रिणा सह ।  
३६६. रम्स्यसे त्वं पितुर्वाक्यं यथोक्तमनुपालयन् ॥  
३६७. गोदावर्याः समीपे च मैथिली तत्र रम्स्यते ।  
३६८. प्राज्यमूलफलश्चैव नानाद्विजगणायुतः ।  
३६९. विविक्तश्च महाबाहो पुण्यो रम्यस्तथैव च ॥  
३७०. तीर्णप्रतिज्ञः काकुत्स्थ सुखं राज्ये निवत्स्यसि ।  
३७१. धन्यस्ते जनको राम स राजा रघुनन्दन ।  
३७२. यस्त्वया राजपुत्रेण ययातिरिव तारितः ॥  
३७३. भवानपि सदारश्च शक्तश्च परिरक्षणे ।  
३७४. अपि चात्र वसन् राम तापसान् पालयिष्यसि ॥  
३७५. इदं दिव्यं महच्चापं हेमरत्नविभूषितम् ।  
३७६. वैष्णवं पुरुषव्याघ्र निर्मितं विश्वकर्मणा ॥  
३७७. अमोघः सूर्यसम्काशो ब्रह्मदत्तः शरोत्तमः ।  
३७८. दत्तौ मम महेन्द्रेण तूणी चाक्षयसायकौ ॥  
३७९. महारजतकोशोऽयमसिर्हेमविभूषितः ॥  
३८०. अनेन धनुषा राम हत्वा सम्ख्ये महासुरान् ।  
३८१. आजहार श्रियं दीप्तां पुरा विष्णुर्दिवौकसाम् ॥  
३८२. तद्धनुस्तौ च तूणीरौ शरं खड्गं च मानद ।  
३८३. जयाय प्रतिगृह्णीष्व वज्रं वज्रधरो यथा ॥  
३८४. अगस्त्येनैवमुक्तस्तु रामः सौमित्रिणा सह ।  
३८५. सत्कृत्यामन्त्रयामास तंऋषिं सत्यवादिनम् ॥  
३८६. गृहीतचापौ तु नराधिपात्मजौ  
३८७. विषक्ततूणौ समरेष्वकातरौ ।  
३८८. यथोपदिष्टेन पथा महर्षिणा  
३८९. प्रजग्मतुः पञ्चवटीं समाहितौ ॥


