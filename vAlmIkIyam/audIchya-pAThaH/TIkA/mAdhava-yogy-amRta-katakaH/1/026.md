+++
title = "०२६"

+++
अथ षड्विंशः सर्गः  

\[ताटकावधः\]  

 ॥ १।२६।१ ॥ मुनेर्वचनमक्लीबं श्रुत्वा नरवरात्मजः ।  

राघवः प्राञ्जलिर्भूत्वा प्रत्युवाच दृढव्रतः  ॥  १  ॥   

एवं न्यायापनुत्तस्त्रीवधदोषशङ्केन रामेण ताटकावधः । मुनेरित्यादि । अक्लीबंधृष्टम् ॥ १।२६।१ ॥   

 ॥ १।२६।२ ॥ पितुर्वचननिर्देशात् पितुर्वचनगौरवात् ।  

वचनं कौशिकस्येति कर्तव्यमविशङ्कया  ॥  २  ॥   

पितुरित्यादि । ऽकौशिकस्य वचनं अविशङ्कया कर्तव्यं त्वयाऽ इत्येवंरूपात् पितुर्वचननिर्देशात्नियोगात्, तस्य च पितुर्वचनगौरवात्परमाप्तवाक्यत्वेन परमप्रामाण्याच्च भगवन् त्वद्वचनं कर्तव्यम्, निश्चितमिति शेषः ॥ १।२६।२ ॥   

 ॥ १।२६।३ ॥ अनुशिष्टो ऽस्म्ययोध्यायां गुरुमध्ये महात्मना ।  

पित्रा दशरथेनाहं नावज्ञेयं च तद्वचः  ॥  ३  ॥   

कदैवं पितुःमद्वचनं कर्तव्यमिति नियोगः ? इत्यतः--अनुशिष्ट इत्यादि । गुरुमध्य इति । वसिष्ठवामदेवाद्यधिष्ठितनिजसभामध्य इत्यर्थः । नावज्ञेयं च तद्वचःप्रागुक्तहेतोः ॥ १।२६।३ ॥   

 ॥ १।२६।४ ॥ सो ऽहं पितुर्वचःश्रुत्वा शासनाह्ब्रह्मवादिनः ।  

करिष्यामि न सन्देहः ताटकावधमुत्तमम्  ॥  ४  ॥   

एवं पितृवचःश्रुत्वा ततो निष्कम्पप्रवृत्तिः । सो ऽहं ब्रह्मवादिनः तव शासनात्यथाप्राप्तकालात् उत्तमंउत्तमधर्मभूतताटकावधं करिष्यामि न सन्देहः ॥ १।२६।४ ॥   

 ॥ १।२६।५ ॥ गोब्राह्मणहितार्थाय देशस्यास्य सुखाय च ।  

तव चैवाप्रमेयस्य वचनं कर्तुमुद्यतः  ॥  ५  ॥   

कुत एवमित्यतः--तव चेत्यादि । चो हेतौ, चयस्मात्, अप्रमेयस्य तव वचनं कर्तुमेव पितृनियोगः, तं कर्तुमुद्यतः , अतो न विचिकित्साप्रसङ्गः ॥ १।२६।५ ॥   

 ॥ १।२६।६ ॥ एवमुक्त्वा धनुर्मध्ये बध्वा मुष्टिमरिन्दमः ।  

ज्याघोषमकरोत्तीव्रं दिशः शब्देन नादयन्  ॥  ६  ॥   

तीव्रंपरुषश्रवणम् ॥ १।२६।६ ॥   

 ॥ १।२६।७ ॥ तेन शब्देन वित्रस्ता ताटकावनवासिनः ।  

वित्रस्ताः--भीताः ॥ १।२६।७ ॥   

 ॥ १।२६।७,८ ॥ ताटका च सुसङ्क्रुद्धा तेन शब्देन मोहिता  ॥  ७  ॥   

तं शब्दमाभिनिध्याय राक्षसी क्रोधमूर्च्छिता ।  

श्रुत्वा चाभ्यद्रवद्वेगात् यतः शब्दो विनिस्सृतः  ॥  ८  ॥   

मोहिता--किमिदानीं कर्तव्यमिति सम्भ्रान्तचित्ता यतश्शब्दो विनिस्सृतः, तं शब्दं श्रुत्वा तमेव अभिनिध्यायआलक्ष्य अभ्यद्रवदिति योजना ॥ १।२६।८ ॥   

 ॥ १।२६।९ ॥ तां दृष्ट्वा राघवः क्रुद्धां विकृतां विकृताननाम् ।  

प्रमाणेनाति वृत्तां च, लक्ष्मणं सो ऽभ्यभाषयत  ॥  ९  ॥   

प्रमाणेनशरीरप्रमाणेन । अतिवृत्तांअतिप्रवृद्धाम् ॥ १।२६।९ ॥   

 ॥ १।२६।१०,११ ॥ पश्य लक्ष्मण यक्षिण्या भैरवं दारुणं वपुः ।  

भिन्देरन् दर्शनादस्या भीरूणां हृदयानि च  ॥  १०  ॥   

एनां पश्य दुराधर्षां मायाबलसमन्विताम् ।  

विनिवृत्तां करोम्यद्य हृतकर्णाग्रनासिकाम्  ॥  ११  ॥   

विनिवृत्तामिति । अस्मदभियानादिति शेषः ॥ १।२६।१०,११ ॥   

 ॥ १।२६।१२ ॥ न ह्येनामुत्सहे हन्तुं स्त्रीस्वभावेन रक्षिताम् ।  

वीर्यं चास्या गतिं चापि हनिष्यामीति मे मतिः  ॥  १२  ॥   

कुत एवं निवर्तनमात्रमित्यतःनहीत्यादि । कथमेवं वक्ति ? ताटकावधं करिष्यामीत्युक्त्वा पुनः ऽहन्तुं नोत्सहेऽ इति । प्राणवियोजनेनापि तत्कृतपीडाभावस्यैव साध्यत्वात् पाणिपादादिछेदनेन वीर्यगतिमाया सहारेणाकिंञ्चित्करत्वस्य सिद्धत्वात्तावता गुरुवचनानुष्ठानस्य च सिद्धत्वात् शूरविगर्हितो मा ऽस्तु स्त्रीवध इति यावत् ॥ १।२६।१२ ॥   

 ॥ १।२६।१३ ॥ एवं ब्रुवाणे रामे तु ताटका क्रोधमूर्च्छिता ।  

उद्यम्य बाहू गर्जन्ती राममेवाभ्यधावत  ॥  १३  ॥   

ऽधावुञ् गतिशुद्ध्योःऽ इति, उभ्यपदित्वादस्यअभ्यधावत इति ॥ १।२६।१३ ॥   

 ॥ १।२६।१४ ॥ विश्वामित्रस्तु ब्रह्मर्षिः हुङ्कारेणाभितर्ज्य ताम् ।  

स्वस्ति राघवयोरस्तु जयं चैवाभ्यभाषत  ॥  १४  ॥   

विश्वामित्रस्य दुर्धर्षतेजस्त्वेन तं विसृज्य राममेव मानुषबुद्ध्या धावन्तीं तां ताटकां विश्वामित्रो हुङ्कारेण सामान्यतः अभितर्ज्य, राघवयोः स्वस्त्यस्तु जयश्चास्त्विति, जयं, जयविषयकाशिषं च अभ्यभाषत । प्रायुङ्क्तेति यावत् ॥ १।२६।१४ ॥   

 ॥ १।२६।१५ ॥ उद्धून्वाना रजो घोरं ताटका राघवावुभौ ।  

रजोमेघेन महता मुहूर्तं सा व्यमोहयत्  ॥  १५  ॥   

रजोमेधेनतत्प्रादुर्भावनेन रज उद्धून्वानेति योजना ॥ १।२६।१५ ॥   

 ॥ १।२६।१६ ॥ ततो मायां समास्थाय शिलावर्षेण राघवौ ।  

अवाकिरत् सुमहता ततश्चुक्रोध राघवः  ॥  १६  ॥   

ततो माया समास्थायेति । अन्तर्धानं गत्वेति यावत् । ततश्चुक्रोधेति । शिलावर्षस्य स्वेषामतिपीडारत्वात् स्त्रीप्रयुक्तदाक्षिण्यं विसृज्य भगवान् क्रोधं प्राप्त इत्यर्थः ॥ १।२६।१६ ॥   

 ॥ १।२६।१७ ॥ शिलावर्षं महत्तस्याः शरवर्षेण राघवः ।  

प्रतिहत्योपधावन्त्याः करौ चिच्छेद पत्रिभिः  ॥  १७  ॥   

प्रतिहत्य । ल्यप्, स्थानिवत्वेन कित्वात् स्वतः पित्वाद्वा अनुनासिकलोपःनिवार्य, अनन्तरं तत्करौ चिच्छेदेति । शिलावर्षादेस्तन्मूलत्वात् ॥ १।२६।१७ ॥   

 ॥ १।२६।१८ ॥ ततश्च्छिन्नभुजां श्रान्तां अभ्याशे परिगर्जतीम् ।  

सौमित्रिरकरोत् क्रोधात् हृतकर्णाग्रनासिकाम्  ॥  १८  ॥   

अभ्याशेसमीपे ॥ १।२६।१८ ॥   

 ॥ १।२६।१९ ॥ कामरूपधरा सद्यः कृत्वा रूपाण्यनेकाशः ।  

अन्तर्धानं गता यक्षी मोहयन्ती व मायया ।  

अश्मवर्षं विमुञ्चन्ती भैरवं विचचार ह  ॥  १९  ॥   

ताटकायास्सहजाकारस्याकिञ्चित्करत्वात् सा तं परित्यज्य कामरूपशक्तिमत्वात् रूपान्तरं, पुरो ऽवस्थानभिया अन्तर्धानं च मायाशक्त्या प्राप्य भैरवमश्मवर्षं विमुञ्चन्ती भैरवा विचचार ॥ १।२६।१९ ॥   

 ॥ १।२६।२०,२१,२२ ॥ ततस्तावश्मवर्षेण कीर्यमाणौ समन्ततः  ॥  २०  ॥   

दृष्ट्वा गाधिसुतः श्रीमान् इदं वचनमब्रवीत् ।  

अलं ते घृणया वीर पापैषा दुष्टचारिणी  ॥  २१  ॥   

यज्ञविघ्नकरी यक्षी पुरा वर्धति मायया ।  

वध्यतां तावदेवैषा पुरा सन्ध्या प्रवर्तते  ॥  २२  ॥   

रक्षांसि सन्ध्याकालेषु दुर्धर्षाणि भवन्ति वै ।  

घृणया ऽलमिति । स्त्रीति घृणा मा ऽस्त्वित्यर्थः । दुष्टचारिणीअश्मवर्षादिरूपदुष्टव्यापारा, दुष्टं यथा तथा मायाशक्त्यान्तर्धानेन सञ्चरणशीला । एतेन प्रत्यक्षात्मनाशप्रसक्त्या घृणाया अनौचित्यं प्रदर्शितम् । यज्ञविघ्नकरीत्यनेन पारलौकिकात्मीयपुरुषार्थनाशकत्वादनौचित्यं घृणायाः । पुरावर्धतेति । मायया यावद्वर्धते तावत्तत्कालात् पुरैवपूर्वमेव एषा वध्यतां । कुत इदानीमस्या मायावृद्धिप्रसङ्ग इत्यतः--पुरेत्यादि । ऽयावत्पुराऽ इति भविष्यति लट्, सन्ध्या प्रवर्तिष्यते इत्यर्थः । किं तत इत्यतःरक्षांसीत्यादि ॥ १।२६।२०,२१,२२ ॥   

 ॥ १।२६।२३ ॥ इत्युक्तस्तु तदा यक्षीमश्मवृष्ट्या ऽभिवर्षतीम् ।  

दर्शयन् शब्दवेधित्वं तां रुरोध स सायकैः  ॥  २३  ॥   

अश्मवृष्ट्येति । करण तृतीया । शब्दमात्रेण लक्ष्यं सम्यक् निश्चित्य वेधीशब्दवेधी, तादृशं स्वीयं सामर्थ्यं दर्शयन् भूत्वा तां यक्षीं रुरोध ॥ १।२६।२३ ॥   

 ॥ १।२६।२४ ॥ सा रुद्धा शरजालेन मायाबलसमन्विता ।  

अभिदुद्राव काकुत्स्थं लक्ष्मणं च विनेदुषी  ॥  २४  ॥   

शरजालेनेति । शब्दवेधि ऽशरजालेनेति यावत् । अभिदुद्रावेति । अन्तर्धानस्याप्रयोजनत्वात् तद्धित्वेति शेषः ॥ १।२६।२४ ॥   

 ॥ १।२६।२५ ॥ तामापतन्तीं वेगेन विक्रान्तामशनीमिव ।  

शरेणोरसि विव्याथ, सा पपात, ममार च  ॥  २५  ॥   

अशनीमिवेति । ऽसवर्तो ऽक्तिन्नर्थादित्येकेऽ इति घूळीपाल्यादिवत् ङीष् ॥ १।२६।२५ ॥   

 ॥ १।२६।२६ ॥ तां हतां भीमसङ्काशां दृष्ट्वा सुरपतिस्तदा ।  

साधु साध्विति काकुत्स्थं, सुराश्च समपूजयन्  ॥  २६  ॥   

भीमसङ्काशांभीमरूपाम् ॥ १।२६।२६ ॥   

 ॥ १।२६।२७ ॥ उवाच परमप्रीतः सहस्राक्षः पुरन्दरः ।  

सुराश्च सर्वे संहृष्टा विश्वामित्रमथाब्रुवन्  ॥  २७  ॥   

सहस्राक्षो विश्वामित्रमुवाच इति योजना ॥ १।२६।२७ ॥   

 ॥ १।२६।२८ ॥ मुने कौशिक भद्रं ते सेन्द्राः सर्वे मरुद्गणाः ।  

तोषिताः कर्मणा ऽनेन स्नेहं दर्शय राघवे  ॥  २८  ॥   

सहस्राक्षादयः किमुक्तवन्त इत्यतः--मुने इत्यादि । अनेन कर्मणेति । त्वत्प्रवर्तितताटकावधकर्मणेति यावत् । स्नेहं दर्शयेति । मदीयो ऽयमाप्ततमाश्शिष्य इत स्नेहमूलं व्यापारं प्रवर्तयेति यावत् ॥ १।२६।२८ ॥   

 ॥ १।२६।२९ ॥ प्रजापतेः कृशाश्वस्य पुत्रान् सत्यपराक्रमान् ।  

तपोबलभृतो ब्रह्मन् राघवाय निवेदय  ॥  २९  ॥   

को ऽसौ तथा प्रवर्तनीयव्यापारः ? इत्यतःप्रजापतेरित्यादि ॥ १।२६।२९ ॥   

 ॥ १।२६।३० ॥ पात्रभूतश्च ते ब्रह्मन् तवानुगमने धृतः ।  

कर्तव्यं च महत्कार्यं सुराणां राजसूनुना  ॥  ३०  ॥   

अनुगमनेशुश्रूषणे । धृतःस्थिरनिश्चयः ॥ १।२६।३० ॥   

 ॥ १।२६।३१ ॥ एवमुक्त्वा सुराः सर्वे जग्मुर्हृष्टा यथा ऽ ऽगतम् ।  

विश्वामित्रं पुरस्कृत्य, ततः सन्ध्या प्रवर्तते  ॥  ३१  ॥   

पुरस्कृत्यपूजयित्वा जग्मुरिति योजना । सन्ध्यासायंसन्ध्या प्रवर्तते स्म ॥ १।२६।३१ ॥   

 ॥ १।२६।३२,३३,३४ ॥ ततो मुनिवरः प्रीतः ताटकावधतोषितः ।  

मूर्ध्नि राममुपाध्राय इदं वचनमब्रवीत्  ॥  ३२  ॥   

इहाद्य रजनीं राम वसेम शुभदर्शन  

श्वः प्रभाते गमिष्यामः तदाश्रमपदं मम  ॥  ३३  ॥   

विश्वामित्रवचः श्रुत्वा हृष्टो दशरथात्मजः ।  

उवास रजनीं तत्र ताटकाया वने सुखम्  ॥  ३४  ॥   

मुक्तशापं वनं तच्च तस्मिन्नेव तदा ऽहनि ।  

मुक्तशापंअपगतशापजताटकोपद्रवम् ॥ १।२६।३४ ॥   

 ॥ १।२६।३५ ॥ रमणीयं विबभ्राज यथा चैत्ररथं वनम्  ॥  ३५  ॥   

ताटकावधतोषितःप्राप्तसंतोषः । रामेणेति शेषः । अत एव रामाय प्रीतःप्रसन्नः ॥ १।२६।३५ ॥   

 ॥ १।२६।३६ ॥ निहत्य तां यक्षसुतां स रामः  

प्रशस्यमानः सुरसिद्धसङ्घैः ।  

उवास तस्मिन् मुनिना सहैव  

प्रभातवेलां प्रतिबोध्यमानः  ॥  ३६  ॥   

इत्यार्षे श्रीमद्रामायणे बालकाण्डे षड्विंशः सर्गः  

--  

प्रभातवेलां प्रतिबोध्यमान इति । विश्वामित्रेणेति शेषः । अस्तग (३६ १य२) मानः सर्गः ॥ १।२६।३६ ॥   

इति श्रीमद्रामायणामृतकतकटीकायां बालकाण्डे षड्विंशः सर्गः  

  

