+++
title = "०६८"

+++
अथ अष्टषष्टितमः सर्गः  

\[दशरथाह्वानम्\]  

 ॥ १।६८।१ ॥ जनकेन समादिष्टा दूतास्ते क्लान्तवाहनाः ।  

१त्रिरात्रमुषिता मार्गे ते ऽयोध्यां प्राविशन् पुरीम्  ॥  १  ॥   

अथ मन्त्रिभिः राजनियोगसम्पादनम्--जनकेनेत्यादि । तिस्रश्च ता रात्रयश्च त्रिरात्रम्, सङ्ख्यादित्वात् रात्रान्तादच् समासान्तः । अत्यन्तसंयोगे द्वितीया, रात्रित्रयं मार्ग उषिताःकृतवासाः ते दूताःदौत्यविनियुक्तमन्त्रिण इत्यर्थः  ॥  १  ॥   

(६९ तमसर्गे ऽगत्वा चतुरहं मार्गंऽ (श्लो।७) इत्युक्तदिशा चतुर्दिवससाध्यगमनस्य मार्गस्य दिनत्रयेण गमनात्--क्रान्तवाहना इति  ॥ )  

(१ एतदनन्तरं--राज्ञो भवनमासाद्य द्वारस्थानिदमब्रुवन् । शीघ्रं निवेद्यतां राज्ञे दूतान्नो जनकस्य च  ॥  इत्युक्ता द्वारपालास्ते राघवाय न्यवेदयन् । इत्यधिकम्ङ।) ॥ १।६८।१ ॥   

 ॥ १।६८।२ ॥ ते राजवचना२द्दूता राजवेश्म ३प्रेवशिताः ।  

ददृशुर्देवसङ्काशं वृद्धं दशरथं नृपम्  ॥  २  ॥   

राजवचनात्जनको ऽस्मानिह प्रेषितवानिति स्वराजसंकीर्तनात् राजदर्शनद्वारभूतात् । राजवेश्मदशरथवेश्म  ॥  २  ॥   

(२ द्गत्वाङ)  

(३ प्रदुद्रुवुःङ) ॥ १।६८।२ ॥   

 ॥ १।६८।३ ॥ बद्धाञ्जलिपुटाः सर्वे दूता विगतसाध्वसाः ।  

राजानं प्रयता वाक्यमब्रुवन्मधुराक्षरम्  ॥  ३  ॥   

विगतसाध्वसा इति । महाराजनियुक्तदूतत्वेन तद्भृत्यवत्तत्सन्निधौ भयरहिताः  ॥  ३  ॥   

( ऽबद्धाञ्जलिपुटाःऽ इति विशेषणश्रवणजन्यसंशयपरिहारा विगतसाध्वसा इति  ॥ ) ॥ १।६८।३ ॥   

 ॥ १।६८।४ ॥ मैथिलो जनको राजा साग्निहोत्र४पुरस्कृतः ।  

कुशलं चाव्ययं चैव सोपाध्यायपुरोहितम्  ॥  ४  ॥   

मुहुर्मुहुर्मधुरया स्नेहसंयुक्तया गिरा ।  

जनकस्त्वां महाराजा ऽ ऽपृच्छते सपुरस्सरम्  ॥  ५  ॥   

मैथिलःमिथिलापुरीश्वरः । पुरस्कृताग्निहोत्रसहितःसाग्निहोत्रपुरस्कृतः, आहिताग्नित्वान्निष्ठायाः परनिपातः । कुशलंक्षेमम् । अव्ययःअनपायः । महाराजा आपृच्छत इति पदम् । ऽआङि नुपृच्छ्योरुपसङ्ख्यानम्ऽ इत्यात्मनेपदम् । पुरस्सरन्तीति पुरस्सराःभृत्यास्तत्सहितम्  ॥  ५  ॥   

(४ पुरस्कृतम्ङ)  

(अत्र द्वितीयजनकशब्दः विप्रकृष्टजनकशब्दाविस्मरणार्थःगो जनानां कंसुखं यस्मात्स--प्रजासुखदातेत्यर्थः तादृशो जनकःरा।) ॥ १।६८।५ ॥   

 ॥ १।६८।६ ॥ पृष्ट्वा कुशल१मव्यग्रं वैदेहो मिथिलाधिपः ।  

कौशिकानु२मते वाक्यं भवन्तमिदमब्रवीत्  ॥  ६  ॥   

अनुमतेअनुमतकृत्यसाधननिमित्तम्  ॥  ६  ॥   

(१ मव्यग्रोङ।ज।)  

(२ मतोङ।) ॥ १।६८।६ ॥   

 ॥ १।६८।७ ॥ पूर्वं प्रतिज्ञा ३विदिता वीर्यशुल्का ममात्मजा ।  

राजानश्च कृतामर्षा निर्वीर्या विमुखीकृताः  ॥  ७  ॥   

वीर्यशुल्केति प्रतिज्ञा पूर्वं युष्माभिर्विदितेति योजना । विमुखीकृताः इत्यपि विदितम्  ॥  ७  ॥   

(३ विहिताङ) ॥ १।६८।७ ॥   

 ॥ १।६८।८ ॥ सेयं मम सुता राजन् विश्वामित्रपुरस्सरैः ।  

यदृच्छया ऽ ऽगतैर्वीरैर्निर्जिता तव पुत्रकैः  ॥  ८  ॥   

तव पुत्रकैरिति । तव पुत्रेण बालेन सकलजगत्पूज्यरामेणेत्यर्थः । पूजायां बहुवचनम् । कप्रत्ययो बाल्यद्योतकः । जामातृबुध्या च बहुवचनप्रयोगः ॥ १।६८।८ ॥   

 ॥ १।६८।९,१० ॥ तच्च राजन् धनुर्दिव्यं मध्ये भग्नं महात्मना ।  

रामेण हि महाराज महल्यां जनसंसदि  ॥  ९  ॥   

अस्मै देया मया सीता वीर्यशुल्का १महात्मने ।  

प्रतिज्ञां २कर्तुमिच्छामि तदनुज्ञातुमर्हसि  ॥  १०  ॥   

प्रतिज्ञांवीर्यशुल्कतया सीतादानप्रतिज्ञापूरणं इत्यर्थः  ॥  १०  ॥   

(१ ममात्मजाङ।)  

(२ तर्तुङ।ज) ॥ १।६८।१० ॥   

 ॥ १।६८।११ ॥ सोपाध्यायो महाराज पुरोहितपुरस्सरः ।  

शीघ्रमागच्च, भद्रं ते, द्रष्टुमर्हसि राघवौ  ॥  ११  ॥   

महाराज शीघ्रमागच्छेति योजना ॥ १।६८।११ ॥   

 ॥ १।६८।१२ ॥ ३प्रीतिं च मम राजेन्द्र निर्वर्तयितुमर्हसि ।  

पुत्रयोरुभयोरेव प्रीतिं त्वमपि लप्स्यसे  ॥  १२  ॥   

उभयोरेव पुत्रयोः, न केवलं रामस्य । प्रीतिमिति । विवाहकल्याणजप्रीतिमित्यर्थः । एवं च लक्ष्मणायोर्मिळाप्रदानमपि सूचितम् । तथा ऽग्रे वक्ष्यति  ॥  १२  ॥   

(३ प्रतिज्ञां ममङ।ज)  

( पुत्री च पुत्रश्चतयोः--मत्पुत्र्यां त्यत्पुत्रे चेत्यर्थः । यद्वा स्नुषा ऽपि पुत्रीत्येव गृह्यते । यद्वा लक्ष्मणायोर्मिलाप्रदानं सिद्धं कृत्वैवमुच्यतेगो) ॥ १।६८।१२ ॥   

 ॥ १।६८।१३ ॥ ४एवं विदेहाधिपतिर्मधुरं वाक्यमब्रवीत् ।  

विश्वामित्राभ्यनुज्ञातः शतानन्दमते स्थितः  ॥  १३  ॥   

अभ्यनुज्ञात इति । अभ्यनुज्ञातकन्याप्रदानकृत्य इत्यर्थः  ॥  १३  ॥   

(४ एतदनन्तरं ऽइत्युक्त्वा विरता दूताः राजगौरवशङ्किताःऽ इत्यधिकंङ) ॥ १।६८।१३ ॥   

 ॥ १।६८।१४१७ ॥ दूतवाक्यं तु तच्छ्रुत्वा राजा परमहर्षितः ।  

वसिष्ठं वामदेवं च मन्त्रिणो ऽन्यांश्च सो ऽब्रवीत्  ॥  १४  ॥   

गुप्तः कुशिकपुत्रेण कौसल्यानन्दवर्धनः ।  

लक्ष्मणेन सह भ्रात्रा विदेहेषु वसत्यसौ  ॥  १५  ॥   

दृष्टवीर्यस्तु काकुत्स्थो जनकेन महात्मना ।  

सम्प्रदानं सुतायास्तु राघवे कर्तुमिच्छति  ॥  १६  ॥   

यदि वो रोचते १ वृत्तं जनकस्य महात्मनः ।  

पुरीं गच्छामहे शीघ्रं मा भूत् कालस्य पर्ययः  ॥  १७  ॥   

यदि वो रोचते इति । यौनसम्बन्धयोग्यमिति इति शेषः । पर्ययः--अतिक्रमः  ॥  १७  ॥   

(१ वृत्तिःङ) ॥ १।६८।१७ ॥   

 ॥ १।६८।१८ ॥ मन्त्रिणो बाढमित्याहुः सह सर्वैर्महर्षिभिः ।  

सुप्रीतश्चाब्रवीद्राजा श्वो यात्रेति स मन्त्रिणः  ॥  १८  ॥   

श्वो यात्रेत्यब्रवीदिति । तदर्थमुद्यमध्वमिति शेषः । मन्त्रिण इति । जनकमन्त्रिण २इत्यर्थः  ॥  १८  ॥   

(२ इति शेषःग) ॥ १।६८।१८ ॥   

 ॥ १।६८।१९ ॥ मन्त्रिणस्तां ३नरेन्द्रश्च रात्रिं परमसत्कृताः ।  

ऊषुः प्रमुदिताः सर्वे गुणैः सर्वैस्समन्विताः  ॥  १९  ॥   

इत्यार्षे श्रीमद्रामायणे बालकाण्डे अष्टषष्टितमः सर्गः  

--  

गुणैःसत्कारातिशयैः । नरेन्द्रश्च प्रमुदित उवासेति विपरिणामः । धैर्य(१९)मानः  ॥  १९  ॥   

(३नरेन्द्रस्यङ) ॥ १।६८।१९ ॥   

इति श्रीमद्रामायणामृतकतकटीकायां बालकाण्डे अष्टषष्टितमः सर्गः  

  

