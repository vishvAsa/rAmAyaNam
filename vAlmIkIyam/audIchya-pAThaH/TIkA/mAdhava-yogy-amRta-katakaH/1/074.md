+++
title = "०७४"

+++
अथ चतुस्सप्ततितमः सर्गः  

\[परशुरामाभियोगः\]  

 ॥ १।७४।१ ॥ अथ रात्र्यां व्यतीतायां विश्वामित्रो महामुनिः ।  

१आपृष्ट्वा तौ च राजानौ जगामोत्तरपर्वतम्  ॥  १  ॥   

अथ भार्गवगतिहरणरूपश्रीरामदिव्यचरितवर्णनशेषतया भार्गवप्रादुर्भाववर्णनं प्रतिप्रयाणसमये । अथेत्यादि । आपृष्ट्वाआपृच्छ्येति यावत् । उत्तरपर्वतंपूर्वमेवाध्यासिषितकौशिकीप्रदेशीयमिति शेषः  ॥  १  ॥   

(१ अपृच्छयाथ चङ।ज) ॥ १।७४।१ ॥   

 ॥ १।७४।२,३ ॥ विश्वामित्रे गते राजा वैदेहं मिथिलाधिपम् ।  

२ आपृष्ट्वा ऽथ जगामाशु राजा दशरथः पुरीम्  ॥  २  ॥   

अथ राजा विदेहानां ददौ कन्याधनं बहु ।  

गवां शतसहस्राणि बहूनि मिथिलेश्वरः  ॥  ३  ॥   

कन्याधनं बहु ददावित्यस्यैव प्रपञ्चनम्गवामित्यादि । मुख्यानां कम्बळानांरत्नकम्बळानां बहुनीति योजना । क्षौमान् बहूनिति विपरिणामः । पुंस्यप्यस्ति क्षौमः । कोट्यम्बराणि कोटिसङ्ख्याकानि सामान्यप्रच्छदपटानि  ॥  ३  ॥   

(२ एतदनन्तरं ऽगच्छन्तं तं तु राजानमन्वगच्छन्नराधिपःऽ । इत्यधिकं ङ।) ॥ १।७४।२,३ ॥   

 ॥ १।७४।४ ॥ कम्बलानां च मुख्यानां ३क्षौमान् कोट्यम्बराणि च ।  

हस्त्यश्वरथपादातं दिव्यरूपं स्वलङ्कृतम्  ॥  ४  ॥   

हस्तीत्यादि । सेनाङ्गत्वादेकत्वम् । तासामिति । राजकुमारीणामित्यर्थः । कन्याशतदानं अन्तरङ्गपाकादिव्यवहाराय । दासीदासदानं जलाहरणावहननादिबाह्यव्यापाराय । गवाश्वादित्वादेकत्वम्  ॥  ४  ॥   

(३ क्षौमकोट्यम्बराणिङ।ज)  

( कोट्यम्बराणिउत्कृष्टवस्त्राणि वागो) ॥ १।७४।४ ॥   

 ॥ १।७४।५ ॥ ददौ कन्यापिता तासां दासीदासमनुत्तमम् ।  

हिरण्यस्य सुवर्णस्य मुक्तानां विद्रुमस्य च  ॥  ५  ॥   

हिरण्यमिति रजतं । पूर्वमेव (३०३ पुटे) तथा प्रतिपादितम् ॥ १।७४।५ ॥   

 ॥ १।७४।६ ॥ ददौ परमसंहृष्टः कन्याधनमनुत्तमम् ।  

दत्त्वा बहु धनं राजा समनुज्ञाप्य पार्थिवम्  ॥  ६  ॥   

पार्थिवंदशरथं ॥ १।७४।६ ॥   

 ॥ १।७४।७ ॥ प्रविवेश स्वनिलयं मिथिलां मिथिलेश्वरः ।  

राजा ऽप्ययोध्याधिपतिस्सर पुत्रैर्महात्मभिः  ॥  ७  ॥   

बलैःचतुरङ्गैः, अनुगैः किंकरैश्च सहितस्तथा ॥ १।७४।७ ॥   

 ॥ १।७४।८ ॥ १ऋषीन् सर्वान् पुरस्कृत्य जगाम सबलानुगः ।  

गच्छन्तं तं नरव्याघ्रं सर्षिसङ्घं सराघवम्  ॥  ८  ॥   

गच्छन्तं दशरथं इति शेषः । पक्षिणः करटादयः  ॥  ८  ॥   

(१ एतदनन्तरं ऽबाहिनीं महतीं कर्षन् कीर्तिमांश्च ययौ तदा । ऽ इत्यधिकंङ) ॥ १।७४।८ ॥   

 ॥ १।७४।९ ॥ घोराः स्म पक्षिणो वाचो व्याहरन्ति ततस्ततः ।  

भौमाश्चैव मृगाः सर्वे गच्छन्ति स्म प्रदक्षिणम्  ॥  ९  ॥   

एवमान्तरिक्षं दुर्निमित्तम् । अथ भौमं मृगप्रदक्षिणगमनं सुनिमित्तम्भौमा इत्यादि ॥ १।७४।९ ॥   

 ॥ १।७४।१० ॥ तान् दृष्ट्वा राजशार्दूलो वसिष्ठं पर्यपृच्छत ।  

असौम्याः पक्षिणो घोरा मृगाश्चापि प्रदक्षिणाः  ॥  १०  ॥   

तान्शुभाशुभनिमित्तविशेषान् । हृदयं उत्कंपयितुं शीलमस्येति हृदयोत्कंपि इदं किमिति । दुःखोदर्कं सुखोदर्कं वा भविष्यतीति मे मनो विषीदति । अशक्यनिश्चयादिति शेषः ॥ १।७४।१० ॥   

 ॥ १।७४।११,१२ ॥ किमिदं हृदयोत्कंपि ? मनो मम विषीदति ।  

राज्ञो दशरथस्यैतच्छ्रत्वा वाक्यं महानृषिः  ॥  ११  ॥   

उवाच मधुरां वाणीं श्रूयतामस्य यत्फलम् ।  

उपस्थितं भयं घोरं १दिव्यं पक्षिमुखाच्च्युतम्  ॥  १२  ॥   

दिविखे भवं दिव्यं । तत्पक्षिमुखान् च्युतं वचनं घोरं भयमावेदयतीति शेषः । प्रशमयन्तीति । प्रशमं सूचयन्तीत्यर्थः  ॥  १२  ॥   

(१ दिव्यपक्षि।ङ) ॥ १।७४।१२ ॥   

 ॥ १।७४।१३ ॥ मृगाः प्रशमयन्त्येते सन्तापस्त्यज्यतामयम् ।  

तेषां संवदतां तत्र वायुः प्रादुर्बभूव ह  ॥  १३  ॥   

संवदतांभावलक्षणषष्ठी  ॥  १३  ॥   

(तेषां संवदतामित्यत्र पुर इति शेषःसि। दशरथादिषु संवदत्सुगो।शि।) ॥ १।७४।१३ ॥   

 ॥ १।७४।१४ ॥ कम्पयन् पृथिवीं सर्वां पातयंश्च २द्रुमान् शुभान् ।  

तमसां संवृतः सूर्यः ३ सर्वा न प्रबभुर्दिशः  ॥  १४  ॥   

तमो भस्म चोभयमप्युत्पातजम्  ॥  १४  ॥   

(२ महाद्रुमान्ङ)  

(३ सर्वे नावेदिषुर्दिशःङ।ज) ॥ १।७४।१४ ॥   

 ॥ १।७४।१५ ॥ भस्मना चावृतं सर्वं संमूढमिव तद्बलम् ।  

वसिष्ठश्चर्षयश्चान्ये राजा च ससुतस्तदा  ॥  १५  ॥   

ससंज्ञाःइवेति एवार्थे । राजा चैवेति योजना  ॥  १५  ॥   

(वसिष्ठः, अन्ये ऋषयश्च, राजा च सशङ्का इवासन्--अन्यत्सर्वं विचेतनमासशि। ससंज्ञा इवईषत्संज्ञाः । अन्यत्तु बलं निस्संज्ञमेव ।) ॥ १।७४।१५ ॥   

 ॥ १।७४।१६ ॥ ४ससंज्ञा इव तत्रासन् सर्वमन्यद्विचेतनम् ।  

तस्मिंस्तमसि घोरे तु भस्मच्छन्नेव सा चमूः  ॥  १६  ॥   

भस्मच्छन्नेवछन्नैवेति यावत् । भीमसंकाशंभयङ्करदर्शनम्  ॥  १६  ॥   

(४ सशङ्काज विसंज्ञाङ) ॥ १।७४।१६ ॥   

 ॥ १।७४।१७ ॥ ददर्श ५भीमसंकाशं जटामण्डलधारिणम् ।  

भार्गवं जामदग्न्यं तं १राजराजविमर्दनम्  ॥  १७  ॥   

कैलासमिवेति । अनेन महाकारत्वमुक्तं । दुर्धर्षं--अशक्यातिक्रमम्  ॥  १७  ॥   

(५ हिमसंकाशंङ)  

(१ दिव्यपक्षिङ) ॥ १।७४।१७ ॥   

 ॥ १।७४।१८ ॥ कैलासमिव दुर्धर्षं कालाग्निमिव दुस्सहम् ।  

ज्वलन्तमिव तेजोभिर्दुर्निरीक्षं पृथग्जनैः  ॥  १८  ॥   

स्कन्धे २चासाद्य परशुं धनुर्विद्युद्गणोपमम् ।  

प्रगृह्य ३शरमुख्यं च त्रिपुरघ्नं यथा शिवम्  ॥  १९  ॥   

पृथग्जनःपामरजनः । विद्युद्गणोपमत्वं प्रभातिशयवत्त्वे दृष्टान्तः । त्रिपुरघ्नं यथारुद्रमिव स्थितमित्यर्थः । ऽअमनुष्यकर्तृके चऽ इति हन्तेष्टक्  ॥  १९  ॥   

(२ चासज्यङ।ज)  

(३ शरमुग्रंङ।ज) ॥ १।७४।१९ ॥   

 ॥ १।७४।२० ॥ ४तं दृष्ट्वा भीमसंकाशं ज्वलन्तमिव पावकम् ।  

वसिष्ठप्रमुखा विप्रा जपहोमपरायणाः  ॥  २०  ॥   

जपहोमेति । यद्यपि तत्काले न समस्ति मुख्यहोमः, अथापि ऽअपाने जुह्वति प्राणम्ऽ इत्याद्युपदिष्टो गौणः  ॥  २०  ॥   

(४ एतदनन्तरं ऽयथा कृष्णगतिं घोरं युगान्ते प्रोद्यतं तथा । ऽ इत्यधिकम्ङ)  

( होमः मानसःगो। जपहोमपरायणत्वमुपलक्षणम् । अतएवाग्रे संजजल्पुरिति सङ्गच्छते । अन्यथा तादृशहोमादिपरायणानां जलासंभवादित्याहुःति। परंतु ऽसंजजल्पुरथो मिथःऽ इत्यत्र अथशब्द स्वारस्यान्न विरोधः । प्रथमं शान्त्यर्थं जपादिकं किञ्चित्कृत्वा ततः संजजल्पुरित्यर्थः  ॥ ) ॥ १।७४।२० ॥   

 ॥ १।७४।२१ ॥ संगता मुनयः सर्वे संजजल्पुरथो मिथः ।  

कच्चित्पितृवधामर्षी क्षत्रं नोत्सादयिष्यति  ॥  २१  ॥   

कच्चिदिति विमर्शः ॥ १।७४।२१ ॥   

 ॥ १।७४।२२,२३,२४ ॥ पूर्वं क्षत्रवधं कृत्वा गतमन्युर्गतज्वरः ।  

क्षत्रस्योत्सादनं भूयो न खल्वस्य चिकीर्षितम्  ॥  २२  ॥   

एवमुक्त्वा ऽर्ध्यमादाय भार्गवं भीमदर्शनम् ।  

ऋषयो राम रामेति वचो मधुरमब्रुवन्  ॥  २३  ॥   

प्रतिगृह्य तु तां पूजां ऋषिदत्तां प्रतापवान् ।  

१ रामं दाशरथिं रामो जामदग्न्यो ऽभ्यभाषत  ॥  २४  ॥   

इत्यार्षे श्रीमद्रामायणे बालकाण्डे चतुस्तप्ततितमः सर्गः  

--  

घोर (२४) मानः सर्गः  ॥  २४  ॥   

(१ एतदनन्तरं ऽतस्मिंस्तु घोरे जमदग्निसूनुना त्वासादिते राममभि प्रकोपे  ॥  दृढं नरेन्द्रस्य बलं महाबलं भयं प्रविष्टं च विषादितं च  ॥  इत्यधिकंङ।) ॥ १।७४।२४ ॥   

इति श्रीमद्रामायणामृतकतकटीकायां, बालकाण्डे चतुस्सप्ततितमः सर्गः  

  

