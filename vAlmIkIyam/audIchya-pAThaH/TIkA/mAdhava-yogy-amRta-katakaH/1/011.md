+++
title = "०११"

+++
अथ एकादशः सर्गः  

\[दशरथेन स्वनगरं प्रति ऋश्यशृङ्गानयनम्\]  

 ॥ १।११।१ ॥ भूय एव हि राजेन्द्र श्रुणु मे वचनं हितम् ।  

यथा स देवप्रवरः कथायामेवमब्रवीत्  ॥  १  ॥   

एवं रोमपादप्रसङ्गेन दशरथस्य ऋश्यशृङ्गात् पुत्रप्राप्तिकथां ब्रह्मपुत्रीयामुक्त्वा अथ प्राधान्यात् ऋश्यशृङ्गाद्दशरथस्य पुत्रप्राप्तिकथा च कालान्तरोक्ता ब्रह्मपुत्रीया ऽस्तीति सुमन्त्रो ऽनेकयुगवृद्धो राज्ञः ऋश्यशृङ्गानयनमेव साक्षात्पुत्रप्राप्तिसाधनमिति स्थैर्यायाह--भूय इत्यादि । स देवप्रवर इति । यः पूर्वं रोमपादप्रसङ्गेन त्वत्पुत्रोपायमुक्तवान् स ब्रह्मपुत्र इत्यर्थः । कथायामिति । कालान्तरीयायामिति शेषः ॥ १।११।१ ॥   

 ॥ १।११।२ ॥ इक्ष्वाकूणां कुले जातो भविष्यति सुधार्मिकः ।  

राजा दशरथो नाम श्रीमान् सत्यप्रतिश्रवः  ॥  २  ॥   

सत्यप्रतिश्रवःसत्यप्रतिज्ञः ॥ १।११।२ ॥   

 ॥ १।११।३ ॥ अङ्गराजेन सख्यं च तस्य राज्ञो भविष्यति ।  

कन्या चास्य महाभागा शान्ता नाम भविष्यति  ॥  ३  ॥   

अङ्गराजेनरोमपादेन । तस्येति । दशरथस्येति यावत् । येनाङ्गराजेन दशरथस्य सख्यं भविष्यति, अस्याङ्गराजस्य शान्ताख्या कन्या च भविष्यति ॥ १।११।३ ॥   

 ॥ १।११।४ ॥ पुत्रस्त्वङ्गाधिराजस्य रोमपाद इति श्रुतः ।  

अङ्गराजं दशरथो गमिष्यति महायशाः  ॥  ४  ॥   

किंनामको ऽसावङ्गदेशाधिपतिः राजा ? येन दशरथस्य सख्यमित्यत्रोक्तम्--पुत्र इत्यादि । अङ्गस्यअङ्गदेशाधिपतेः राज्ञः पुत्रः, दशरथसखा च रोमपाद इति श्रुतः । तं रोमपादं स्वमित्रं गमिष्यतीति । ऋश्यशृङ्गानयनार्थमिति शेषः ॥ १।११।४ ॥   

 ॥ १।११।५ ॥ अनपत्यो ऽस्मि धर्मात्मन् शान्ताभर्ता मम क्रतुम् ।  

आहरेत त्वया ऽ ऽज्ञप्तः सन्तानार्थं कुलस्य च  ॥  ५  ॥   

तदेव प्रतिपाद्यते--अनपत्यो ऽस्मीत्यादि । धर्मात्मा धर्मदेवतावतारमूर्तिः । शान्तायास्त्वत्पुत्र्याः भर्ता त्वद्गृहवासी, ऋश्यशृङ्ग इति यावत् । एवं स्थिते पाङ्क्ते पूर्वापराविरुद्धे कश्चित्--कन्या चास्येत्यत्र अस्य दशरथस्य शान्ताख्या भविष्यतीत्यवोचत् । एवं मृषा प्रलप्य तत्समर्थनाय भूयो ऽनेकमृषा ऽवोचत् । प्रलपतु नाम । आहरेतेति प्रार्थने लिङ् ॥ १।११।५ ॥   

 ॥ १।११।६ ॥ श्रुत्वा राज्ञो ऽथ तद्वाक्यं मनसा स विचिन्त्य च ।  

प्रदास्यते पुत्रवन्तं शान्ताभर्तारमात्मवान्  ॥  ६  ॥   

मनसा स विचिन्त्येति । दशरथस्यास्मज्जामात्रा यज्ञप्रवर्तनमसहायेन दुश्शकम् । अतो मम दौहित्रसहितमेव जामातरं प्रेषयिष्यामि इति निश्चित्य पुत्रवन्तं शान्ताभर्तारं प्रदास्यते ॥ १।११।६ ॥   

 ॥ १।११।७ ॥ प्रतिगृह्य च तं विप्रं स राजा विगतज्वरः ।  

आहरिष्यति तं यज्ञं प्रहृष्टेनान्तरात्मना  ॥  ७  ॥   

तं यज्ञमिति । पुत्रकामेष्टिरूपमिति यावत् ॥ १।११।७ ॥   

 ॥ १।११।८ ॥ तं च राजा दशरथो यष्टुकामः कृताञ्जलिः ।  

ऋश्यशृङ्गं द्विजश्रेष्ठं वरयिष्यति धर्मवित्  ॥  ८  ॥   

वरयिष्यतीति । वरःवरणम् । ऽतत्करोतिऽ इति णिच् । दिलोपस्य स्थानिवत्त्वाद्वृद्ध्यभावः ।  

एवं पाङ्क्ते, शाब्दिकमानी कश्चित् ऽआधृषाद्वाऽ इति णिच्, प्रयोगपरम्परावशात् वृद्ध्यभाव इत्यजल्पत् ॥ १।११।८ ॥   

 ॥ १।११।९ ॥ यज्ञार्थं प्रसवार्थं च स्वर्गार्थं च जनेश्वरः ।  

लभते च स तं कामं विप्रमुख्याद्विशां पतिः  ॥  ९  ॥   

किंविषयकं वरणमित्यतो--यज्ञार्थम् । नापुत्रस्य लोको ऽस्तीति श्रुतेः । प्रसवःस्वर्गद्वारम् ॥ १।११।९ ॥   

 ॥ १।११।१०,११ ॥ पुत्राश्चास्य भविष्यन्ति चत्वारो ऽमितविक्रमाः ।  

वंशप्रतिष्ठानकराः सर्वलोकेषु विश्रुताः  ॥  १०  ॥   

एवं स देवप्रवरः पूर्वं कथितवान् कथाम् ।  

सनत्कुमारो भगवान् पुरा देवयुगे प्रभुः  ॥  ११  ॥   

पूर्वंविभक्तिप्रतिरूपकमव्ययम्, पूर्वस्मिन् काले । कस्मिन् पूर्वस्मिन् काले इत्यतः--पुरा देवयुग इति । कृतयुग इति यावत् ॥ १।११।१०,११ ॥   

 ॥ १।११।१२ ॥ स त्वं पुरुषशार्दूल समानय सुसत्कृतम् ।  

स्वयमेव च राजेन्द्र गत्वा सबलवाहनः  ॥  १२  ॥   

स्वयमेवेति । न पुरोहितादिद्वारा ॥ १।११।१२ ॥   

 ॥ १।११।१३ ॥ अनुमान्य वसिष्ठं च सूतवाक्यं निशम्य च ।  

सान्तःपुरः सहामात्यः प्रययौ यत्र स द्विजः  ॥  १३  ॥   

अनुमान्य--कृतानुमतिकं कृत्वा । उक्तप्रक्रियः । पुरोहिते मयि स्थिते कथं यज्ञार्थं अन्यानयनमिति शङ्काप्रसङ्गात्तदनुमतिस्सुमन्त्रोक्तवृत्तान्तकथनद्वारा । यत्रेति । रोमपादसमीप इत्यर्थः ॥ १।११।१३ ॥   

 ॥ १।११।१४,१५,१६ ॥ वनानि सरितश्चैव व्यतिक्रम्य शनैश्शनैः ।  

अभिचक्राम तं देशं यत्र वै मुनिपुङ्गवः  ॥  १४  ॥   

आसाद्य तं द्विजश्रेष्ठं रोमपादसमीपगम् ।  

ऋषिपुत्रं ददर्शादौ दीप्यमानमिवानलम्  ॥  १५  ॥   

ततो राजा यथान्यायं पूजां चक्रे विशेषतः ।  

सखित्वात्तस्य वै राज्ञः प्रहृष्टेनान्तरात्मना  ॥  १६  ॥   

ततो राजेति । रोमापद इति यावत् । तस्य वै राज्ञ इति । दशरथस्येति यावत् ॥ १।११।१४,१५,१६ ॥   

 ॥ १।११।१७ ॥ रोमपादेन चाख्यतामृषिपुत्राय धीमते ।  

सख्यं सम्बन्धकं चैव तदा तं प्रत्यपूजयत्  ॥  १७  ॥   

रोमपादेन स्वस्य दशरथस्य च सख्यंसखित्वं यौतादिसम्बन्धकं चैव ऋषिपुत्रायाख्यातमभूत् । तदेत्यादि । श्रवणानन्तरकाले तं--दशरथं ऋषिपुत्रः प्रत्यपूजयत् ॥ १।११।१७ ॥   

 ॥ १।११।१८ ॥ एवं सुसत्कृतस्तेन सहोषित्वा नरर्षभः ।  

सप्ताष्टदिवसान् राजा राजानमिदमब्रवीत्  ॥  १८  ॥   

तेन सहेति । रोमपादेन सहेति यावत् ॥ १।११।१८ ॥   

 ॥ १।११।१९ ॥ शान्ता तव सुता राजन् सहभर्त्रा विशांपते  

मदीयं नगरं यातु कार्यं हि महदुद्यतम्  ॥  १९  ॥   

शान्ता तव सुता राजन्हे रोमपाद एवं स्पष्टे दशरथस्य कन्या शान्तेति प्रलपितवन्तं किं ब्रूमः ॥ १।११।१९ ॥   

 ॥ १।११।२०,२१ ॥ तथेति राजा संश्रुत्य गमनं तस्य धीमतः ।  

उवाच वचनं विप्रं गच्छ त्वं सह भार्यया  ॥  २०  ॥   

ऋषिपुत्रः प्रतिश्रुत्य तथेत्याह नृपं तदा ।  

स नृपेणाभ्यनुज्ञातः प्रययौ सह भार्यया  ॥  २१  ॥   

सह भार्यया प्रतिश्रुत्यतथा भवत्विति श्वशुरं प्रतिश्रुत्य, नृपंदशरथं च प्रति ततास्त्वित्याह ॥ १।११।२०,२१ ॥   

 ॥ १।११।२२,२३,२४ ॥ तावन्योन्याञ्जलिं कृत्वा स्नेहात् संश्लिष्य चोरसा ।  

ननन्दतुर्दशरथो रोमपादश्च वीर्यवान्  ॥  २२  ॥   

ततस्सुहृदमापृच्छय प्रस्थितो रघुनन्दनः ।  

पौरेभ्यः प्रेषयामास दूतान् वै शीघ्रगामिनः  ॥  २३  ॥   

क्रियतां नगरं सर्वं क्षिप्रमेव स्वलङ्कृतम् ।  

धूपितं सिक्तसंमृष्टं पताकाभिरलङ्कृतम्  ॥  २४  ॥   

स्वलङ्कृतमित्यस्यैव प्रकारकथनं--धूपितमित्यादि । इतजन्तो ऽयम् । पूर्वं सिक्तः पश्चात्संमृष्टः तथा । ऽपूर्वकालऽ इति समासः ॥ १।११।२२,२३,२४ ॥   

 ॥ १।११।२५,२६,२७ ॥ ततः प्रहृष्टाः पौरास्ते श्रुत्वा राजानमागतम् ।  

तथा प्रचक्रुस्तत्सर्वं राज्ञा यत्प्रेषितं तदा  ॥  २५  ॥   

ततः स्वलङ्कृतं राजा नगरं प्रविवेश ह ।  

शङ्खदुन्दुभिनिर्घोषैः पुरस्कृत्य द्विजर्षभम्  ॥  २६  ॥   

ततः प्रमुदितास्सर्वे दृष्ट्वा तं नागरा द्विजम् ।  

प्रवेश्यमानं सत्कृत्य नरेन्द्रेणेन्द्रकर्मणा  ॥  २७  ॥   

द्विजमिति । ऋश्यशृङ्गमिति यावत् । प्रवेश्यमानं सत्कृत्येति । नगरालङ्कारचतुरङ्गबलोपेता भ्युत्थानादिनेति शेषः । इन्द्रसहायार्थं कर्म यस्य स तथा एतेन राज्ञस्समग्रमहिमा सूचितः ॥ १।११।२८ ॥   

 ॥ १।११।२९ ॥ अन्तःपुरं प्रवेश्यैनं पूजां कृत्वा विधानतः ।  

कृतकृत्यं तदा ऽ ऽत्मानं मेने तस्योपवाहनात्  ॥  २९  ॥   

उपवाहनात्स्वसमीपानयनात् ॥ १।११।२९ ॥   

 ॥ १।११।३०,३१ ॥ अन्तःपुरस्त्रियस्सर्वाः शान्तां दृष्ट्वा तथा ऽ ऽगताम् ।  

सह भर्त्रा विशालाक्षीं प्रीत्या ऽ ऽनन्दमुपागमन्  ॥  ३०  ॥   

पूज्यमाना च ताभिस्सा राज्ञा चैव विशेषतः ।  

उवास तत्र सुखिता कञ्चित्कालं सहद्विजा  ॥  ३१  ॥   

इत्यार्षे श्रीमद्रामायणे बालकाण्डे एकादशः सर्गः  

--  

सहद्विजेति । सहभर्तृकेति यावत् ॥ १।११।३१ ॥   

इति श्रीमद्रामायणामृतकतकटीकायां बालकाण्डे एकादशः सर्गः  

  

