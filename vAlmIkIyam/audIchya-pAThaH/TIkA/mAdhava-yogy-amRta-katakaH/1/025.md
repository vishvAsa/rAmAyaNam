+++
title = "०२५"

+++
अथ पञ्चविंशः सर्गः  

\[ताटकावृत्तान्तः, तद्वधसमर्थनं च\]  

 ॥ १।२५।१ ॥ अथ तस्याप्रमेयस्य मुनेर्वचनमुत्तमम् ।  

श्रुत्वा पुरुषशार्दूलः प्रत्युवाच शुभां गिरम्  ॥  १  ॥   

अथैवं स्त्रीवधे नियोगे सति स्त्रियास्तादृग्बलतद्वधसंशयौ रामस्योपोहति विश्वामित्रः--अथेत्यादि ॥ १।२५।१ ॥   

 ॥ १।२५।२ ॥ अल्पवीर्या यदा यक्षाः श्रूयन्ते मुनिपुङ्गव  

कथं नागसहस्रस्य धारयत्यबला बलम्  ॥  २  ॥   

यदेति । यस्मात् श्रूयन्ते, पुराणादिष्विति शेषः । नागःगजः । अबलेति साभिप्रायम् ॥ १।२५।२ ॥   

 ॥ १।२५।३ ॥ तस्य तद्वचनं श्रुत्वा रामस्य विदितात्मनः ।  

विश्वामित्रो ऽब्रवीद्वाक्यं शृणु येन बलोत्तरा  ॥  ३  ॥   

वरदानकृतं वीर्यं धारयत्यबला बलम् ।  

वरदानकृतं वीर्यंतत्कृतं बलं च धारयति ॥ १।२५।३ ॥   

 ॥ १।२५।४ ॥ पूर्वमासीत् महायक्षः सुकेतुर्नाम वीर्यवान्  ॥  ४  ॥   

अनपत्यः शुभाचारः स च तेपे महत्तपः ।  

कुतो वरप्राप्तिरित्यतः--पूर्वमित्यादि । तेप इति । पुत्रार्थं पितामहमुद्दिश्येति शेषः ॥ १।२५।४ ॥   

 ॥ १।२५।५ ॥ पितामहस्तु संप्रीतस्तस्य यक्षपतेस्तदा  ॥  ५  ॥   

कन्यारत्नं ददौ राम ताटकां नाम नामतः ।  

कन्यारत्नमिति । उत्तमदिव्यदेवरूपवतीमित्यर्थः ॥ १।२५।५ ॥   

 ॥ १।२५।६,७ ॥ ददौ नागसहस्रस्य बलं चास्याः पितामहः  ॥  ६  ॥   

न त्वेव पुत्रं यक्षाय ददौ ब्रह्मा महायशाः ।  

तां तु जातां विवर्धन्तीं रूपयौवनशालिनीम्  ॥  ७  ॥   

खञ्जुपुत्राय सुन्दाय ददौ भार्यां यशस्विनीम् ।  

खञ्ज्वोः पुत्रः खञ्जुपुत्रः । ननु सुन्दो ऽसुरः, सुकेतुर्यक्षः, स कथमसुराय दद्यात् भार्यात्वेन ? यक्षस्यापि देवयोनिमात्रत्वात् । नैऋ़तानामपि तथात्वादेवैकजात्यं, तदुचितो यौनसम्बन्धः ॥ १।२५।६,७ ॥   

 ॥ १।२५।८ ॥ कस्य चित्त्वथ कालस्य यक्षी पुत्रमजायत  ॥  ८  ॥   

मारीचं नाम दुर्धर्षं यः शापाद्राक्षसो ऽभवत् ।  

अजायतेति । जनी जनने, जननंगर्भविमोचनम् प्रासोष्टेति यावत् ॥ १।२५।८ ॥   

 ॥ १।२५।९,१० ॥ सुन्दे तु निहते राम सा ऽगस्त्यं मुनिपुङ्गवम्  ॥  ९  ॥   

ताटका सह पुत्रेण प्रधर्षयितुमिच्छति ।  

भक्षार्थं जातसंरम्भा गर्जन्ती सा ऽभ्यधावत  ॥  १०  ॥   

ऽशापाद्राक्षसो ऽभवत्ऽ इत्युक्ते किंशापादित्यतः--सुन्दे तु निहत इत्यादि । अगस्त्येनेति शेषः ।  

इच्छतिइच्छति स्म । जातसंरम्भा--खभर्तृवधजकोपवती । अत एवभक्षार्थमभ्यधावतेति । एतेन यक्षरक्षो ऽसुरादेः पुरुषादत्वादिधर्मवत्वेन च साजात्यं यौनसम्बधार्हं द्रष्टव्यम् ॥ १।२५।१० ॥   

 ॥ १।२५।११ ॥ आपतन्तीं तु तां दृष्ट्वा अगस्त्यो भगवानृषिः ।  

राक्षसत्वं भजस्वेति मारीचं व्याजहार सः  ॥  ११  ॥   

राक्षसत्वं भजस्वेति । शुद्धदेवयोनिस्वरूपं मुक्त्वेति शेषः ॥ १।२५।११ ॥   

 ॥ १।२५।१२ ॥ अगस्त्यः परमक्रुद्धस्ताटकामपि शप्तवान् ।  

पुरुषादी महायक्षी विरूपा विकृतानना  ॥  १२  ॥   

इदं रूपं विहायाथ दारुणं रूपमस्तु ते ।  

पुरुषादीति । जतिलक्षणङीष् । कोपवशाद्विरूपविकृताननत्वम् । वैरूप्यंक्रोधवशजमुखारुण्यदि । इदं रूपंयक्षीरूपम् । दारुणं रूपमिति । पुत्रवदेव राक्षसं रूपमित्यर्थः ॥ १।२५।१२ ॥   

 ॥ १।२५।१३ ॥ सैषा शापकृतामर्षा ताटका क्रोधमूर्च्छिता  ॥  १३  ॥   

देशमुत्सादयत्येनमगस्त्यचरितं शुभम् ।  

देशोत्सादने हेतुगर्भविशेषणम्--अगस्त्यचरितमिति ॥ १।२५।१३ ॥   

 ॥ १।२५।१४ ॥ एनां राघव दुर्वृत्तां यक्षीं परमदारुणाम्  ॥  १४  ॥   

गोब्राह्मणहितार्थाय जहि दुष्टपराक्रमाम् ।  

यक्षिः यक्षी यक्षिन्इति रूपत्रयमप्यस्ति ॥ १।२५।१४ ॥   

 ॥ १।२५।१५ ॥ न ह्येनां शापसंस्पृष्टां कश्चिदुत्सहते पुमान्  ॥  १५  ॥   

निहन्तुं त्रिषु लोकेषु त्वामृते रघुनन्दन  

शापः--आगस्त्यः ॥ १।२५।१५ ॥   

 ॥ १।२५।१६ ॥ न हि ते स्त्रीवधकृते घृणा कार्या नरोत्तम  ॥  १६  ॥   

चातुर्वर्ण्यहितार्थाय कर्तव्यं राजसूनुना ।  

हे नरोत्तम ते स्त्रीवधनिमित्ता या घृणा सा त्वया न कार्येति योजना । कुत एवमित्यतःचतुर्वर्ण्यहितार्थायेति । स्वार्थे ष्यञ् ॥ १।२५।१६ ॥   

 ॥ १।२५।१७ ॥ नृशंसमनृशंसं वा प्रजारक्षणकारणात्  ॥  १७  ॥   

पातकं वा सदोषं वा कर्तव्यं रक्षता सदा ।  

नृशंसःक्रूरकर्मा । प्रजारक्षकारणादिति । प्रजारक्षणसिद्धिहेतोरित्यर्थः । रक्षता सदेति । रक्षाधर्मसिद्धिशेषत्वेनेति यावत् ॥ १।२५।१७ ॥   

 ॥ १।२५।१८ ॥ राज्यभारनियुक्तानां एष धर्मः सनातनः  ॥  १८  ॥   

अधर्म्यां जहि काकुत्स्थ धर्मो ह्यस्या न विद्यते ।  

इतश्चास्या वधो न्याय्य इत्याह--अधर्म्यामिति । धर्मादनपेता धर्म्या, सा न भवतीत्यधर्म्या । अयमेवार्थः स्थिरीक्रियते--धर्म इत्यादि ॥ १।२५।१८ ॥   

 ॥ १।२५।१९ ॥ श्रूयते हि पुरा शक्रो विरोचनसुतां नृप  ॥  १९  ॥   

पृथिवीं हन्तुमिच्छन्तीं मन्थरामभ्यसूदयत् ।  

प्रजारक्षाप्राप्तो ऽधर्म्यस्त्रीवधो धर्म्य एवेतीममर्थं सम्मतिभिः स्थिरीकरोति--श्रूयत इत्यादि । पृथिवीमित्यादि । देवताविग्रहवतीमिति यावत् ॥ १।२५।१९ ॥   

 ॥ १।२५।२० ॥ विष्णुना च पुरा राम भृगुपत्नी दृढव्रता  ॥  २०  ॥   

अनिद्रं लोकमिच्छन्ती काव्यमाता निषूदिता ।  

अनिद्रंनिद्रासुखरहितम् । काव्यःशुक्रः ॥ १।२५।२० ॥   

 ॥ १।२५।२१,२२ ॥ एतैश्चान्यैश्च बहुभी राजपुत्र महात्मभिः  ॥  २१  ॥   

अधर्मसहिता नार्यो हताः पुरुषसत्तमैः ।  

तस्मादेनां घृणां त्यक्त्वा जहि मच्छासनान्नृप  ॥  २२  ॥   

इत्यार्षे श्रीमद्रामायणे बालकाण्डे पञ्चविंशः सर्गः  

--  

एतैरिति । छान्दसं बहुत्वम् । एताभ्यां शक्रविष्णुभ्यामित्यर्थः । रुद्र (२२) मानः ॥ १।२५।२२ ॥   

इति श्रीमद्रामायणामृतकतकटीकायां बालकाण्डे पञ्चविंशः सर्गः  

  

