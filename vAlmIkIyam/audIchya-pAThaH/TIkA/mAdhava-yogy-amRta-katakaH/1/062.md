+++
title = "०६२"

+++
अथ द्विषष्टितमः सर्गः  

\[शुनश्शोफोपाख्यानम्\]  

 ॥ १।६२।१ ॥ १शुनश्शेफं नरश्रेष्ठ गृहीत्वा तु महायशाः ।  

व्यश्राम्यत् पुष्करे राजा मध्याह्ने रघुनन्दन  ॥  १  ॥   

अथ पश्चिमायामपि तपोविघ्नः उपदिष्टयज्ञद्वाराशुनश्शेफमित्यादि । व्यश्राम्यदिति । शमादित्वात् श्यनि दीर्घः । अह्नो मध्यं--मध्याह्नः, एकदेशिसमासः, ऽराजा ऽहःऽ इति टचि ऽअह्नो ऽह्नःऽ इत्यह्नादेशः, तस्मिन् मध्याह्ने  ॥  १  ॥   

(१ ऽशुनश्शेपःऽ इत्यप्यस्य नाम।) ॥ १।६२।१ ॥   

 ॥ १।६२।२ ॥ तस्य विश्रममाणस्य शुनश्शेफो महायशाः ।  

पुष्करक्षेत्र२मागम्य विश्वामित्रं ददर्श ह  ॥  २  ॥   

विश्रममाणस्येति । विश्राम्यत इति यावत्, छान्दसस्तङादिः, भावलक्षणे षष्ठी, तस्मिन् विश्राम्यति सति । आगम्येति । ऽवा ल्यपिऽ इत्यनुनासिकलोपाभावः । मातुलमिति ऋचीकाय कौशिकी प्रतिपादिता इत्युक्तत्वात् । । २२  ॥   

(अनादरे षष्ठी।)  

(२ मागत्यङ।च)  

(अयं वृत्तान्तः गते ३४ तमे सर्गे द्रष्टव्यः) ॥ १।६२।२ ॥   

 ॥ १।६२।३ ॥ तप्यन्तमृषिभिः सार्धं मातुलं परमातुरः ।  

विवर्णवदनो दीनस्तृष्णाया च श्रमेण च  ॥  ३  ॥   

तृष्णापिपासा । श्रमःअध्वश्रमः । पपाताङ्क इति ।  

मातुलत्वादेवोत्सङ्गोपसर्पणम् ॥ १।६२।३ ॥   

 ॥ १।६२।४,५ ॥ पपाताङ्के मुनेराशु वाक्यं चेदमुवाच ह ।  

न मे ऽस्ति माता न पिता, ज्ञातयो बान्धवाः कुतः  ॥   

त्रातुमर्हसि मां सौम्य धर्मेण मुनिपुङ्गव  

त्राता त्वं हि मुनिश्रेष्ठ सर्वेषां त्वं हि भावनः  ॥  ५  ॥   

बान्धवाः कुत इति । दूरादेवेत्यर्थः । धर्मेणधर्मप्रयोजनोद्देशेनेत्यर्थः । सर्वेषामिति । शरणागतानामिति शेषः । भावयतीति भावनः--सर्वसाधक इत्यर्थः ॥ १।६२।४,५ ॥   

 ॥ १।६२।६ ॥  राजा च कृतकार्यः स्यादहं दीर्घायुरव्ययः ।  

स्वर्गलोकमुपाश्नीयां तपस्तप्त्वा ह्यनुत्तमम्  ॥  ६  ॥   

यथा चेत् राजा कृतकार्यस्स्यात्, अहन्त्वव्ययःअविनाशी दीर्घायुरनुत्तमं तपस्तप्त्वा स्वर्गलोकंतत्रत्यभोगं उपाश्नीयांभुञ्जे, तथा १कुरुष्वेति शेषः ॥ १।६२।६ ॥   

 ॥ १।६२।७ ॥ त्वं मे नाथो ह्यनाथस्य भव भव्येन चेतसा ।  

पितेवं पुत्रं धर्मात्मंस्त्रातुमर्हसि किल्बिषात्  ॥  ७  ॥   

भव्यंकल्यं । किल्बिषात्तन्मूलविपत्तेरित्यर्थः  ॥  ७  ॥   

(किल्बिषात्जीवविपत्तिरूपात्ति) ॥ १।६२।७ ॥   

 ॥ १।६२।८ ॥ तस्य तद्वचनं श्रुत्वा विश्वामित्रो महातपाः ।  

२ सान्त्वयित्वा बहुविधं पुत्रानिदमुवाच ह  ॥  ८  ॥   

यत्कृते पितरः पुत्रान् जनयन्ति शुभार्थिनः ।  

परलोकहितार्थाय तस्य कालो ऽयमागतः  ॥  ९  ॥   

यदित्यादि । शुभार्थिनः पितरो यत्कृतेयत्प्रयोजनाय पुत्रान् जनयन्ति, तस्यतत्प्रयोजनसंपादनस्य कालः वः समागतः । किं प्रयोजनाय जनयन्ति ? परलोकहितार्थायैव  ॥  ९  ॥   

(२ शान्तयित्वाङ।)  

( पुत्रान्स्वपुत्रान्।)  

( यस्य प्रयोजनस्य कृते पुत्रान् जनयन्ति, मम युष्माकं च परलोकहितार्थाय धर्माय तस्य वाक्यकरणस्य अयं काल आगतः, ऽजीवतोर्वाक्यकरणात्ऽ इति स्मृतेःगो। हे परलोकहितार्थाः परलोकहितंपरलोकप्राप्तिः अर्थःप्रयोजनं येषां तेहे परलोकप्रापकपुत्राः शि) ॥ १।६२।९ ॥   

 ॥ १।६२।१० ॥ अयं मुनिसुतो बालो मत्तश्शरणमिच्छति ।  

अस्य जीवितमात्रेण प्रियं कुरुत पुत्रकाः  ॥  १०  ॥   

किं तादृशं प्रयोजनमिदानीमुपस्थितमित्यतः--अयमित्यादि । शरणंरक्षणं । अस्य जीवितमात्रेण--प्राणप्रदानमात्रेण मम प्रियं युष्माकं सर्वार्थसाधनभूतं कुरुत ॥ १।६२।१० ॥   

 ॥ १।६२।११ ॥ सर्वे १सुकृतकर्माणः सर्वे धर्मपरायणाः ।  

पशुभूता नरेन्दस्य तृप्तिमग्नेः प्रयच्छत  ॥  ११  ॥   

स्वनियोगसिद्ध्यर्थमुपश्लोकः--सर्वे सुकृतेत्यादि । नन्वेतज्जीवनाय किमस्माभिः कर्तव्यमित्यतः--पश्वित्यादि । अयं पशुत्वेन राज्ञा गृहीतः । अतस्तत्प्रतिनिधित्वेन पशुभूता नरेन्द्रस्याग्नेस्तृप्तिं प्रयच्छत  ॥  ११  ॥   

(१ च कृतङ)  

(नरेन्द्रस्य पशुभूताःशि। नरेन्द्रसम्बन्धियज्ञीयाग्नेरित्यर्थः  ॥ ) ॥ १।६२।११ ॥   

 ॥ १।६२।१२ ॥ नाथवांश्च शुनश्शेफो यज्ञश्चाविघ्नितो भवेत् ।  

देवतास्तर्पिताश्च स्युर्मम चापि कृतं वचः  ॥  १२  ॥   

नाथवान्मया रक्षकवान् । मम चापियुष्मत्पितुः वचनं युष्माभिरवश्यं कर्तव्यंकृतं भवति ॥ १।६२।१२ ॥   

 ॥ १।६२।१३ ॥ मुनेस्तु वचनं श्रुत्वा २मधुष्यन्दादयः सुताः ।  

साभिमानं नरश्रेष्ठ सलीलमिदमब्रुवन्  ॥  १३  ॥   

साभिमानंसाहङ्कारं । सलीलंसपरिहासं  ॥  १३  ॥   

(२ मधुस्यन्दा, मधुच्छन्दाङ) ॥ १।६२।१३ ॥   

 ॥ १।६२।१४ ॥ कथमात्मसुतान् १हित्वा त्रायसे ऽन्यसुतं विभो  

अकार्यमिव पश्यामः श्वमांसमिव भोजने  ॥  १४  ॥   

लोकतश्शास्त्रतश्चानुचितानुष्ठानत्वे दृष्टान्तःश्वमांसमिवेत्यादि  ॥  १४  ॥   

(१ हत्वाङ।)  

( भोजने भोज्ये प्राप्ते तत्परित्यागेन श्वमांसभक्षणमिवाकार्यमित्यर्थःगो।) ॥ १।६२।१४ ॥   

 ॥ १।६२।१५,१६,१७ ॥ तेषां तद्वचनं श्रुत्वा पुत्राणां मुनिपुङ्गवः ।  

क्रोधसंरक्तनयनो व्याहर्तुमुपचक्रमे  ॥  १५  ॥   

निस्साध्वसमिदं प्रोक्तं धर्मादपि विगर्हितम् ।  

अतिक्रम्य तु मद्वाक्यं दारुणं रोमहर्षणम्  ॥  १६  ॥   

श्वमांसभोजिनः सर्वे वासिष्ठा इव जातिषु ।  

पूर्णं वर्षसहस्रं तु पृथिव्यामनुवत्स्यथ  ॥  १७  ॥   

साध्वसंभयं, पितृत्वप्रयुक्तप्रतिवचनभीतिरहितं यथा तथा, जीवतोर्वाक्यकरणादिधर्मादपि विगर्हितंभ्रष्टं यथा तथा, एवं मद्वाक्यमप्यतिक्रम्य यतो दारुणंनिर्मुक्तपितृस्नेहतया परुषं, अत एव कोपावहत्वतो रोमहर्षणंरोमाञ्चविकारकं वच उक्तम् तस्मात्श्वमांसेत्यादि । जातिषुपापजातिविशेषोत्पत्तिविषयेषु ॥ १।६२।१७ ॥   

 ॥ १।६२।१८ ॥ कृत्वा शापसमायुक्तान् पुत्रान् मुनिवरस्तथा ।  

शुनश्शोफमुवाचार्तं कृत्वा रक्षां २निरामयम्  ॥  १८  ॥   

निरामयं । अनपायो यथा भवति तथा रक्षां--प्रसिद्धां भस्मसाधनां शुनश्शोफस्य कृत्वा तं शुनश्शेफमुवाच  ॥  १८  ॥   

(२ निरामयाम्ङ) ॥ १।६२।१८ ॥   

 ॥ १।६२।१९ ॥ \[इदमाह मुनिश्रेष्ठो विश्वामित्रो महातपाः\]  

पवित्रपाशै ३रासक्तो रक्तमाल्यानुलेपनः ।  

वैष्णवं यूपमासाद्य वाग्भिरग्निमुदाहर  ॥  १९  ॥   

पवित्रपाशैःदर्भरशनाभिः आसक्तःबद्धः वैष्णवंविष्णुदेवताकं यूपं ऽवैष्णवो वै देवतया यूपःऽ इति श्रुतेस्तथात्वम् वाग्भिः--आग्नेयमन्त्रैः अग्निमुदाहरस्तुहि  ॥  १९  ॥   

(३ राबद्धोङ) ॥ १।६२।१९ ॥   

 ॥ १।६२।२० ॥ \[इन्द्राविष्णू सुरश्रेष्ठौ स्तुहि त्वं मुनिपुत्रक \]  

इमे तु गाथे द्वे दिव्ये गायेथा मुनिपुत्रक  

अम्बरीषस्य यज्ञे ऽस्मिन् ततः सिद्धिमवाप्स्यसि  ॥  २०  ॥   

अनन्तरंइमे त्वित्यादि । इमे इत्यपरोक्षानुभव (वचन) सिद्धत्वात् । सिद्धिंजीवितसिद्धम् ॥ १।६२।२० ॥   

 ॥ १।६२।२१ ॥ शुनश्शेफो गृहीत्वा ते द्वे गाथे सुसमाहितः ।  

त्वरया राजसिंहं तमम्बरीषमुवाच ह  ॥  २१  ॥   

१ राजसिंह महासत्व शीघ्रं गच्छावहे सदः ।  

निर्वर्तयस्व राजेन्द्र दीक्षां च समुपाविश  ॥  २२  ॥   

गच्छावहे । तङार्षः । निर्वर्तयस्व । यज्ञमिति शेषः  ॥  २२  ॥   

(१ अम्बरीष महाभाग।ङ।) ॥ १।६२।२२ ॥   

 ॥ १।६२।२३,२४ ॥ तद्वाक्यमृषिपुत्रस्य श्रुत्वा हर्षसमुत्सुकः ।  

जगाम नृपतिः शीघ्रं यज्ञवाटमतन्द्रितः  ॥  २३  ॥   

२सदस्यानुमते राजा३ पवित्रकृतलक्षणम् ।  

पशुं रक्ताम्बरं कृत्वा यूपे तं समबन्धयत्  ॥  २४  ॥   

पवित्रकृतलक्षणंदर्भरशनासम्बन्धकृतपशुत्वज्ञापनं अत एव तं रक्ताम्बरत्वसंस्कारवन्तं तं पशुं कृत्वायज्ञपशुत्वेन सम्पाद्य यूपे ऽबन्धयत् । राजेति शेषः  ॥  २४  ॥   

(२ स तस्याङ)  

( सदस्यानुमते स्थित इति शेषःगो।)  

(३ पवित्रीकृतङ) ॥ १।६२।२४ ॥   

 ॥ १।६२।२५ ॥ स बद्धो वाग्भिरग्र्याभिरभितुष्टाव वै सुरौ ।  

इन्द्रमिन्द्रानुजं चैव यथावन्मुनिपुत्रकः  ॥  २५  ॥   

इन्द्रानुजो विष्णुर्यूपदेवः । इन्द्रः पशुभोक्ता ॥ १।६२।२५ ॥   

 ॥ १।६२।२६ ॥ ततः प्रीतः सहस्राक्षो रहस्यस्तुतितर्पितः ।  

दीर्घमायुस्तदा प्रादात् शुनश्शेफाय राघव  ॥  २६  ॥   

रहस्यस्तुतिः वैश्वामित्री ॥ १।६२।२६ ॥   

 ॥ १।६२।२७ ॥ स च राजा नरश्रेष्ठ यज्ञस्य च समाप्तवान् ।  

फलं बहुगुणं राम सहस्राक्षप्रसादजम्  ॥  २७  ॥   

सम्यक् आप्तवान्समाप्तवान् । ऽहरिश्चन्द्रो ह वैधस ऐक्ष्वाको राजा ऽपुत्र आसऽ इत्यादि बह्वचब्राह्मणे, हरिश्चन्द्रनमेधे शुनःशेफस्याजीगर्तसुतस्य पशुत्वं, ऽकस्य नूनं कतमस्यऽ इत्यादिना मन्त्रेण प्रजापत्याद्यनेकदेवतास्तुत्यादिकं च प्रतिपाद्यते । कथमिदमुच्यतेअम्बरीषयागे ऋचीकपुत्रः शुनश्शेफ इन्द्राविष्णू स्तुत्वा मुक्त इति ? सत्यम्--अम्बरीष एवैक्ष्वाकः । स एव हरिरिव चन्द्र इव च इति हरिश्चन्द्रः । ऋचीकः, स एवाजीगर्तः । तत्र प्रजापतिस्तुतिरिति यदुक्तं सैवेहोच्यमानविष्णुस्तुतिः । विश्वामित्रसम्बन्धः तेनैतत्पुत्रशापादिः श्रुतावप्यविशिष्टः । । २७  ॥   

(गोविन्दराजैरप्येवमेव विरोधः परिहरणीय इत्युक्तम् । तिलके तु, उपाख्यानद्वयं भिन्नमेव । रामायणगतशुनःशेफोपाख्यानस्य मूलभूता श्रुतिश्चान्वेष्येति बहव इत्युक्त्वा, कतकव्याख्याप्यनूदिता  ॥ ) ॥ १।६२।२७ ॥   

 ॥ १।६२।२८ ॥ विश्वामित्रो ऽपि धर्मात्मा भूयस्ते पे महातपाः ।  

पुष्करेषु नरश्रेष्ठ दशवर्षशतानि च  ॥  २८  ॥   

इत्यार्षे श्रीमद्रामायणे बालकाण्डे द्विषष्टितमः सर्गः  

--  

जरा (२८) मानः सर्गः  ॥  २८  ॥  ॥ १।६२।२८ ॥   

इति श्रीमद्रामायणामृतकतकटीकायां बालकाण्डे द्विषष्टितमः सर्गः  

  

