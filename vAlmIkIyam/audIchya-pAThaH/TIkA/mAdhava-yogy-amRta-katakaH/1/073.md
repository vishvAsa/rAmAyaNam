+++
title = "०७३"

+++
अथ त्रिसप्ततितमः सर्गः  

\[सीतादीनां विवाहः\]  

 ॥ १।७३।१ ॥ यस्मिंस्तु दिवसे राजा चक्रे गोदानमुत्तमम् ।  

तस्मिंस्तु दिवसे शूरो युधाजित्त्वभ्युपेयिवान्  ॥  १  ॥   

अथ संप्राप्तसर्वबन्धुकस्य दशरथस्य सुतविवाहकर्मनिर्वृत्तिः--यस्मिन्नित्यादि । अभ्युपेयिवानिति । दशरथमिति शेषः ॥ १।७३।१ ॥   

 ॥ १।७३।२ ॥ पुत्रः १केकयराजस्य साक्षाद्भरतमातुलः ।  

दृष्ट्वा पृष्ट्वा च कुशलं राजानमिदमब्रवीत्  ॥  २  ॥   

केकयाधिपती राजा स्नेहात् कुशलमब्रवीत् ।  

येषां कुशलकामोसि तेषां संप्रत्यनामयम्  ॥  ३  ॥   

स्नेहात्कुशलमब्रवीदिति । युष्मान् प्रतीति शेषः । अपि च येषां--अस्माकं त्वं कुशलकामो ऽसि तेषां अस्माकपि संप्रत्यनामयमिति चाब्रवीत्  ॥  २  ॥   

(१ कैकयङ)  

( अब्रवीत्अपृच्छदित्यर्थः) ॥ १।७३।२ ॥   

 ॥ १।७३।४,५ ॥ स्वस्त्रीयं मम, राजेन्द्र द्रष्टुकामो महीपतिः ।  

तदर्थमुपयातो ऽहमयोध्यां रघुनन्दन  ॥  ४  ॥   

श्रुत्वा त्वहमयोध्यायां विवाहार्थं तवात्मजान् ।  

मिथिलामुपयातांस्तु त्वया सह महीपते  

२त्वरया ऽभ्युपयातो ऽहं द्रष्टुकामः स्वसुः सुतम्  ॥  ५  ॥   

स्वसुरपत्यं स्वस्त्रीयः । ऽस्वसुश्छःऽ । --त्वरया ऽभ्युपयातो ऽस्मि, सा ऽयमयोध्यायामदृष्ट्वेह द्रष्टुकाम उपयातो ऽस्मीति योजना । उपयात इति कर्तरि निष्ठा  ॥  ५  ॥   

( मम स्वस्त्रीयंभरतं द्रष्टुकामः महीपतिः केकयराजो वर्तते । अतः भरतनयनायाहमुपयात इत्यर्थः । अयोध्यायां तु तवात्मजान् विवाहार्थं त्वया सह मिथिलामुपयातान् श्रुत्वा त्वरया ऽत्राभ्युपयात इत्यन्वयः  ॥ )  

(२ एतदनन्तरं--तस्य त्वं राजशार्दूल प्रीतिं कर्तुमिहार्हसि । तस्य तद्वचनं श्रुत्वा मधुरं मधुराक्षरम् । इत्यधिकंङ)  

( भरत इत्यर्थः) ॥ १।७३।५ ॥   

 ॥ १।७३।६,७ ॥ अथ राजा दशरथः प्रियातिथिमुपस्थितम् ।  

दृष्ट्वा परमसत्कारैः पूजनार्हमपूजयत्  ॥  ६  ॥   

ततस्तामुषितो रात्रिं सह पुत्रैर्महात्मभिः ।  

प्रभाते पुनरुत्थाय कृत्वा कर्मणि कर्मवित्  ॥  ७  ॥   

यज्ञवाटंयज्ञशालां । उपागमदिति । तत्समीपं प्राप्तवानित्यर्थः । प्रवेशो जनकानुमत्या ऽग्रे भविष्यति ॥ १।७३।७ ॥   

 ॥ १।७३।८,९ ॥ ऋषींस्तदा पुरस्कृत्य यज्ञवाटमुपागमत् ।  

युक्ते मुहूर्ते विजये सर्वाभरण१भूषितैः  ॥  ८  ॥   

भ्रातृभिस्सहितो रामः कृतकौतुकमङ्गलः ।  

२वसिष्ठं पुरतः कृत्वा महर्षीनपरानपि  ॥  ९  ॥   

युक्तेशुभलग्नादिगुणयुक्ते, विजये--विजयप्रदे, विजया३ख्ये च । पुरतः कृत्वा उपागमदित्यनुकर्षः  ॥  ९  ॥   

भगवानेत्येत्यादि । यज्ञवाटान्तर्वार्तिनमिति शेषः  ॥  ९  ॥   

(१ भूषितःङ।)  

(२ एतदनन्तरं ऽपितुस्समीपमाश्रित्य तस्थौ भ्रातृभिरावृतःऽ इत्यधिकंङ।)  

( विजयप्रदे न तु विजयाख्ये तस्यापराह्निकत्वात् ।गो।)  

(३ र्थेक।) ॥ १।७३।८,९ ॥   

 ॥ १।७३।१० ॥ वसिष्ठो भगवानेत्य वैदेहमिदमब्रवीत् ।  

राजा दशरथो राजन् कृतकौतुकमङ्गलैः  ॥  १०  ॥   

कृतेति । कृतकौतुकसूत्रधारणरूपाणि मङ्गळानि यैस्ते तथा । दातारं, त्वामिति शेषः ॥ १।७३।१० ॥   

 ॥ १।७३।११ ॥ पुत्रैर्नरवर४ श्रेष्ठ दातारमभिकाङ्क्षते ।  

दातृप्रतिग्रहीतृभ्यां सर्वार्थाः प्रभवन्ति हि  ॥  ११  ॥   

दातृप्रतिग्रहीतृभ्यामिति । योग इति शेषः । सर्वार्थाःदानधर्मादयः । हियस्मादेवं तस्मात् स्वसाध्यो धर्मो दानरूपः । विवाहोपयुक्तं कर्म लौकिकालोकिकंवैवाह्यं । ष्यञ् छान्दसः  ॥  ११  ॥   

(४ श्रेष्ठैःङ) ॥ १।७३।११ ॥   

 ॥ १।७३।१२ ॥ स्वधर्मं प्रतिपद्यस्व कृत्वा वैवाह्यमुत्तमम् ।  

इत्युक्तः परमोदारो वसिष्ठेन महात्मना  ॥  १२  ॥   

परमोदारःपरमदाता ॥ १।७३।१२ ॥   

 ॥ १।७३।१३ ॥ प्रत्युवाच महातेजा वाक्यं परमधर्मवित् ।  

कः स्थितः प्रतिहारो मे कस्याज्ञा सम्प्री१क्ष्यते  ॥  १३  ॥   

कः स्थित इति । कः प्रतिहारः स्थितः । येन द्राग्गमनं परिह्रियत इति शेषः । अपि चागत्य वा कस्याज्ञा संप्रतीक्ष्यते । कुत एवमित्यतः--स्वगृह इत्यादि । स्वगृहत्वमेव कथमित्यतःयथेत्यादि । इमान्यासनमुख्यानि आसेतामिति यथोक्तरीत्या इदं राज्यमेव तव । स्वगृहे मम गृहमात्रस्वीयत्वे को विचार इत्यर्थः  ॥  १३  ॥   

(प्रतिहारःद्वारपालःगो)  

(१ क्षतेङ।ज) ॥ १।७३।१३ ॥   

 ॥ १।७३।१४ ॥ स्वगृहे को विचारो ऽस्ति यथा राज्यमिदं तव ।  

कृतकौतुकसर्वस्वा वेदिमूलमुपागताः  ॥  १४  ॥   

अपि च कृतस्वकर्तव्येन मयैव युष्मत्प्रतीक्षा क्रियत इत्याह--कृतेत्यादि । कृतं कौतुकसर्वस्वंवैवाहिककृत्स्नमंगळानुष्ठानं याभिस्तास्तथा । वेदिमूलंयज्ञवेदिसमीपं ॥ १।७३।१४ ॥   

 ॥ १।७३।१५ ॥ मम कन्या मुनिश्रेष्ठ दीप्ता वह्नेरिवार्चिषः ।  

१संज्जो ऽहं त्वत्प्रतीक्षो ऽस्मि वेद्यामस्यां प्रतिष्ठितः  ॥  १५  ॥   

अविघ्नं--अविळम्बं यथा तथा कुरुताम्, विवाहकर्मेति शेषः  ॥  १५  ॥   

(१ सद्यो ऽहंङ।) ॥ १।७३।१५ ॥   

 ॥ १।७३।१६ ॥ २ अविघ्नं कुरुतां राजा ३किमर्थमवलम्बते ।  

तद्वाक्यं जनकेनोक्तं श्रुत्वा दशरथस्तदा  ॥  १६  ॥   

श्रुत्वेति । वसिष्ठमुखादिति शेषः  ॥  १६  ॥   

(२ अविघ्नंकुरुतां ब्रह्मन्ङ)  

(३ किमर्थं हि विलम्ब्यतेङ) ॥ १।७३।१६ ॥   

 ॥ १।७३।१७ ॥ ४प्रवेशयामास सुतान् सर्वानृषिगणानपि ।  

ततो राजा विदेहानां वसिष्ठमिदमब्रवीत्  ॥  १७  ॥   

कारयस्व ऋषे सर्वामृषिभिः सह धार्मिक  

५ रामस्य लोकरामस्य क्रियां वैवाहिकीं प्रभो  ॥  १८  ॥   

लोका रमन्ते अस्मिन्निति लोकरामः  ॥  २३  ॥   

(४ एतदनन्तरं--ऽविश्वामित्रो महातेजा विदेहाधिपतेः करम् । कुशध्वजस्य हस्तं च वसिष्ठो भगवानृषिः । गृहीत्वा प्राविशच्छिष्यैः सहितौ द्विजपुङ्गवो  ॥  अथ राजा दशरथः पुत्रैः स्त्रीभिश्च संवृतः । सर्वानृषीन् पुरस्कृत्य प्रविवेश महाद्युतिः  ॥  प्रवेश्यमानं राजानं वसिष्ठं गाधिनः सुतम् । सर्वान्नृषवरान् विप्रान् जनको धर्मवत्सलः  ॥  वस्त्रैराभरणैश्चैव गन्धपुष्पैश्च साक्षतैः । पूजयामास विधिवद्यथायोग्यं यथाक्रमम्  ॥  इत्यधिकं क्कचित्ङ।)  

(५ एतदनन्तरं--त्वया न विदितं किंचित् नास्ति ब्रह्मविदां वर । तस्मात्त्वमेब्रह्महर्षे अशेषं कर्तुमर्हसि  ॥  इत्यधिकंङ) ॥ १।७३।२३ ॥   

 ॥ १।७३।१९ ॥ तथेत्युक्त्वा तु जनकं वसिष्ठो भगवानृषिः ।  

विश्वामित्रं पुरस्कृत्य शतानन्दं च धार्मिकम्  ॥  १९  ॥   

१प्रपामध्ये तु विधिवत् वेदिं कृत्वा महातपा ।  

अलंचकार तां वेदिं गंधपुष्पैः समन्ततः  ॥  २०  ॥   

प्रपामध्ये । यज्ञशालामध्य इत्यर्थः । वेदिंविवाहवेदिम्  ॥  २०  ॥   

(१ सभामध्येङ) ॥ १।७३।२० ॥   

 ॥ १।७३।२१ ॥ सुवर्णपालिकाबि२श्चा छिद्रकुम्भैश्च साङ्कुरैः ।  

अङ्कुराढ्यैः शरावैश्च धूपपात्रैः सधूपकैः  ॥  २१  ॥   

सुवर्णपालिकाभिरिति । साङ्कुराभिरित्याकर्षः । तथा साङ्कुरैः अच्छिद्रकुम्भैः--अच्छिद्रमष्टापदं स्फुटनादिदोषरहितम् स्वर्णकुम्भैरित्यर्थः  ॥  २१  ॥   

(२ श्च छिद्रश्च जलङ। चित्रज)  

(छिद्रकुंभैःकरकैःगो।ति--चित्रकुंभैःनानावर्णयुक्तकुंभेःति) ॥ १।७३।२१ ॥   

 ॥ १।७३।२२ ॥ शङ्खपात्रैः स्रुवैः स्रुग्भिः पात्रैरर्ध्यादिपूरितैः ।  

जालपूर्णैश्च पात्रीभिरक्षतै३रभिसंस्कृतैः  ॥  २२  ॥   

अर्ध्यादिपूरितैरिति भावे निष्ठा । अर्ध्यादिदेवपूजाप्रयोजनैरित्यर्थः ।  

अभिसंस्कृतैरिति । हरिद्रालेपनादिसंस्कारवद्भिरित्यर्थः  ॥  २२  ॥   

(३ रपि संङ) ॥ १।७३।२२ ॥   

 ॥ १।७३।२३ ॥ दर्भैः समैः समास्तीर्य विधिवन्मन्त्रपूर्वकम् ।  

अग्निमाधाय वेद्यां तु विधिमन्त्रपुरस्कृतम् ।  

जुहावाग्नौ महातेजा वसिष्ठो भगवानृषिः  ॥  २३  ॥   

समैःसमप्रमाणैः । समास्तीर्येति । प्रागुक्तविशेषणैरुपलक्षितां वेदिमिति शेषः । विधिनाकल्पोक्तक्रियाकलापेन मन्त्रैश्च पुरस्कृतं तथा । विवाहहोमादीनां वरकृत्यत्वात् तत्पुरोहितो वसिष्ठ एव जुहावेति ॥ १।७३।२३ ॥   

 ॥ १।७३।२४ ॥ १ततः सीतां समानीय सर्वाभरणभूषिताम् ।  

समक्षमग्नेः संस्थाप्य २राघवाभिमुखे तदा ।  

अब्रवीञ्जनको राजा कौसल्यानन्दवर्धनम्  ॥  २४  ॥   

अग्नेस्समक्षं राघवाभिमुखेराघवपुरःप्रदेशे । नन्दःहर्षः  ॥  २४  ॥   

(१ एतदनन्तरं--पद्मां पद्मवियुक्तां वै केशवाङ्कच्युतामिव । विद्युत्प्रभां विशालाक्षी स्निग्धकुञ्चितमूर्धजाम् । हंसाङ्कितेन क्षौमेण किञ्चित्पीतेन संवृताम् । वासितेनोत्तरीयेण सुरक्तेन सुसंवृताम्ऽ इत्यधिकंङ।)  

(२ राघवाभिमुखीङ।) ॥ १।७३।२४ ॥   

 ॥ १।७३।२५ ॥ इयं सीता मम सुता सहधर्मचरी तव ।  

प्रतीच्छ चैनां, भद्रं ते, पाणिं गृह्णीष्व पाणिना  ॥  २५  ॥   

धर्मं चरतीति धर्मचरी । ऽचरेष्टःऽ इति टः, दित्वात् ङीप्, प्रतीच्छ--प्रतिगृहाण, तदर्थं पाणिना पाणिं गृह्णीष्व  ॥  २५  ॥   

(ब्राह्मणस्यैव पाणिग्रहणं, क्षत्रियादेः शरादिग्रहणं विहितं । अतः कथमिदं इति न शङ्कनीयम् । तस्यासवर्णविषयत्वात् । आह च मनुः--पामिग्रहणसंस्कारः सवर्णासु प्रशस्यते । असवर्णास्वयं शेयो विधरुद्वाहकर्मणिः । शरः क्षत्रियया ग्राह्यः प्रतोदो वैश्यकन्यया । वासोदशा शूद्रया तु इति ।--गो।) ॥ १।७३।२५ ॥   

 ॥ १।७३।२६ ॥ परिव्रता महाभागा छायेवानुगता ३सदा ।  

४इत्युक्त्वा प्राक्षिपद्राजा ५मन्त्रपूतं जलं तदा  ॥  २६  ॥   

कल्पोक्तकन्यादानमन्त्रेण पूतं जलं प्राक्षिपत्, रामहस्त इति शेषः  ॥  २६  ॥   

(४ एतदनन्तरं ऽप्रक्षिप्ते सलिले भूमौ गगने चोत्थिताः स्वनाः, इत्यधिकंङ)  

(५ मन्त्रपूर्वङ) ॥ १।७३।२६ ॥   

 ॥ १।७३।२७ ॥ साधु साध्विति देवानां ऋषीणां वदतां तदा ।  

देवदुन्दुभि६निर्घोषः पुष्पवर्षो महानभूत्  ॥  २७  ॥   

वदतामिति भावलक्षणे षष्ठी, वदत्स्विति यावत्  ॥  २७  ॥   

(६ निर्घोषैःङ) ॥ १।७३।२७ ॥   

 ॥ १।७३।२८ ॥ एवं दत्त्वा तदा सीतां मन्त्रोदकपुरस्कृताम् ।  

अब्रवीञ्जनको राजा हर्षेणाभिपरिप्लुतः  ॥  २८  ॥   

मन्त्रेति । दानीयमन्त्रोदकाभ्यां पुरस्कृतां, दानशेषतयेति शेषः ॥ १।७३।२८ ॥   

 ॥ १।७३।२९ ॥ लक्ष्मणागच्छ, भद्रं ते, १ऊर्मिळामुद्यतां मया ।  

प्रतीच्छ पाणिं गृह्णीष्व, मा भूत् २कालस्य पर्ययः  ॥  २९  ॥   

उद्यतांदातुं कृतोद्योगां । अत्र ज्येष्ठात् भरतात् पूर्वं लक्ष्मणपरिग्रहस्तु भिन्नोदरत्वात् । ऽपितृव्यपुत्रे सापत्ने परनारीसुतेषु च । विवाहदानयज्ञादौ परिवेत्राद्यदूषणम्ऽ इति स्मरणाददोषः । तदपि स्वसुताप्रदानम्, अनन्तरमेव कनिष्ठसुतयोः प्रदातव्यत्वात्  ॥  २९  ॥   

(१ ऊर्मिलां च ममात्मजां--ङ)  

( पर्ययःविलम्बः ।)  

(२ कालविपर्ययः--ङ) ॥ १।७३।२९ ॥   

 ॥ १।७३।३०३२ ॥ तमेवमुक्त्वा जनको भरतं चाभ्यभाषत ।  

गृहाण पाणिं माण्डव्याः पाणिना रघुनन्दन  ॥  ३०  ॥   

शत्रुघ्नं चापि धर्मात्मा अब्रवी३ज्जनकेश्वरः ।  

४श्रुतकीर्त्या महाबाहो पाणिं गृह्णीष्व पाणिना  ॥  ३१  ॥   

सर्वे भवन्तस्सौम्याश्च सर्वे सुचरितव्रताः ।  

पत्नीभिस्सन्तु काकुत्स्था मा भूत् २कालस्य पर्ययः  ॥  ३२  ॥   

सुचरितव्रता इति । स्वनुष्ठितब्रह्मचर्यव्रता इत्यर्थः । पत्नीभिः सहिताः सन्त्विति योजना  ॥  ३२  ॥   

( असन्धिरार्षः ।)  

(३ न्मिथिलेश्वरःङ)  

(४ श्रुतकीर्तर्महा--ङ)  

(२ कालविपर्ययः--ङ) ॥ १।७३।३२ ॥   

 ॥ १।७३।३३,३४ ॥ जनकस्य वचः श्रुत्वा पाणीन् पाणिभिरस्पृशन् ।  

चत्वारस्ते चतसृणां वसिष्ठस्य मते स्थिताः  ॥  ३३  ॥   

अग्निं प्रदक्षिणीकृत्य वेदिं राजानमेव च ।  

ऋषींश्चैव महात्मानः सभार्या रघुसत्तमाः ।  

१यथोक्तेन तदा चक्रुर्विवाहं विधिपूर्वकम्  ॥  ३४  ॥   

वेदिंपालिकाद्युपलक्षितवेदिं । राजाजनकः । यथोक्तेनेति । रामलक्ष्मणभरतशत्रुघ्नलक्षणक्रमेणेत्यर्थः  ॥  ३४  ॥   

(१ एतदनन्तरं, काकुत्स्थैश्च गृहीतेषु ललितेषु च पाणिषु । इत्यधिकंङ) ॥ १।७३।३४ ॥   

 ॥ १।७३।३५,३६ ॥ पुष्पवृष्टिर्महत्यासीत् अन्तरिक्षात्सुभास्वरा ।  

दिव्यदुन्दुभिनिर्घोषैर्गीतवादित्रनिस्वनैः  ॥  ३५  ॥   

ननृतुश्चाप्सरस्सङ्घा गन्धर्वाश्च जगुः कलम् ।  

विवाहे रघुमुख्यानां तदद्भुतमदृश्यत  ॥  ३६  ॥   

तदद्भुतमिति । पुष्पवृष्ट्यादिकमित्यर्थः ॥ १।७३।३६ ॥   

 ॥ १।७३।३७ ॥ ईदृशे वर्तमाने तु तूर्योद्धुष्टनिनादिते ।  

त्रिरग्निं ते परिक्रम्य ऊहुर्भार्या महौजसः  ॥  ३७  ॥   

तूर्याणां घुष्टैःघोषैः निनादितंतथातादृशकाल इत्यर्थः । अविशब्दनत्वात् ऽघुषिरविशब्दनेऽ इति नेट् । त्रिरग्निमित्यादिः उपसंहारेण वादः  ॥  ३७  ॥   

(शब्देन स्वाभिप्रायप्रकाशनं विशब्दनम् ।) ॥ १।७३।३७ ॥   

 ॥ १।७३।३८ ॥ २अथोपकार्यां जग्मुस्ते सभार्या रघुनन्दनाः ।  

राजा ऽप्यनुययौ पश्यन् सर्षिसङ्घः सबान्धवः  ॥  ३८  ॥   

इत्यार्षे श्रीमद्रामायणे बालकाण्डे त्रिसप्ततितमस्सर्गः  

--  

पश्यन्निति । वधूवरसंसर्गकल्याणमिति शेषः । दण्ड (३८) मानः सर्गः  ॥  ३८  ॥   

(२ एतदनन्तरं ऽप्रीयमाणो दशरथः पुत्रान् पुत्रवतां वरःऽ इत्यधिकं--ङ) ॥ १।७३।३८ ॥   

इति श्रीमद्रामायणामृतकतकटीकायां बालकाण्डे त्रिसप्ततितमः सर्गः  

  

