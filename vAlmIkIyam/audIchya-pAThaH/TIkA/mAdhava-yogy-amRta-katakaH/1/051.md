+++
title = "०५१"

+++
अथ एकपञ्चाशः सर्गः  

\[विश्वामित्रचरितोपक्रमः\]  

 ॥ १।५१।१ ॥ तस्य तद्वचनं श्रुत्वा विश्वामित्रस्य धीमतः ।  

हृष्टरोमा महातेजाः शतानन्दो महातपाः  ॥  १  ॥   

अथ शतानन्देन निजमात्रनुग्रहाय रामनेतरि विश्वामित्रे परमप्रीत्या तद्वैभववर्णनमुत्तरैस्सर्गैः । तस्येत्यादि । हृष्टरोमा--स्वमातुः प्रत्यापतिश्रवणजसन्तोषेण सञ्जातरोमाञ्जः ॥ १।५१।१ ॥   

 ॥ १।५१।२ ॥ गौतमस्य सुतो ज्येष्ठस्तपसा द्योतितप्रभः ।  

रामसन्दर्शनादेव परं विस्मयमागतः  ॥  २  ॥   

स तौ निषण्णौ संप्रेक्ष्य सुखासीनौ नृपात्मजौ ।  

शातानन्दो मुनिश्रेष्ठं विश्वामित्रमथाब्रवीत्  ॥  ३  ॥   

तौ निषण्णौ संप्रेक्ष्य, तत्रापि रामसंदर्शनादेव परं विस्मयमागतः । अहो महिमा रामस्य यन्मे माता कृतार्थीकृतेति विस्मयं प्राप्त इत्यर्थः ॥ १।५१।३ ॥   

 ॥ १।५१।४ ॥ अपि ते मुनिशार्दूल मम माता यशस्विनी ।  

दर्शिता राजपुत्राय तपो दीर्घमुपागता  ॥  ४  ॥   

स एव विस्मयहेतुः प्रकाश्यते--अपि ते मुनिशार्दूलेत्यादिना ॥ १।५१।४ ॥   

 ॥ १।५१।५ ॥ अपि रामे महातेजा मम माता यशस्विनी ।  

वन्यैरुपाहरत् पूजां पूजार्हे सर्वदेहिनाम्  ॥  ५  ॥   

रामे । रामविषय इति यावत् ॥ १।५१।५ ॥   

 ॥ १।५१।६ ॥ अपि रामाय कथितं १यद्वृत्तं तत् पुरातनम् ।  

मम मातुर्महातेजः २ देवेन ३ दुरनुष्ठितम्  ॥  ६  ॥   

हे महातेजः विश्वामित्र मम मातुर्विषये देवेनइन्द्रेण दुरनुष्ठितरूपं पुरातनं यद्वृत्तं--चरितमस्ति तत् यथा--यथावत् कथितमपि--कथितं किं सर्वतः ? अपिः प्रश्ने  ॥  ६  ॥   

(१ यथावृत्तं पुरातनम्ङ)  

(२ दैवेनघ।ङ)  

(३ यदनुष्ठिङ) ॥ १।५१।६ ॥   

 ॥ १।५१।७ ॥ अपि कौशिक भद्रं ते, गुरुणा मम सङ्गता ।  

माता मम, मुनिश्रेष्ठ रामसन्दर्शनादितः  ॥  ७  ॥   

गुरुणापित्रा । रामसन्दर्शनादित इति । गतशापेति शेषः  ॥   

(रामसन्दर्शनादित इति । तृतीयार्थे तसिःगो। इतः अस्मात् रामसन्दर्शनात् मम माता मम गुरुणा--पित्रा सह संगता अपि ?रा।) ॥ १।५१।७ ॥   

 ॥ १।५१।८,९ ॥ अपि मे गुरुणा रामः पूजितः कुशिकात्मज  

इहागतो महातेजाः पूजां १प्राप्य महात्मनः  ॥  ८  ॥   

अपि शान्तेन मनसा गुरुर्मे कुशिकात्मज  

इहागतेन रामेण २प्रयत्नेनाभिवादितः  ॥  ९  ॥   

इह अस्मदाश्रये समागतो महातेजा रामः पूजितोपि ? महात्मनो मम गुरोस्सकाशात् पूजां प्राप्य शान्तेन मनसा उपलक्षितेनेहागतेन रामेण मम गुरुः प्रयत्नेनाभिवादितः किम् ?  ॥  ८९  ॥   

(शान्तेन मनसा उपलक्षितो गुरुःगो।ति)  

(१ प्राप्तःङ)  

(२ पूजितेनाङ।ज।) ॥ १।५१।८,९ ॥   

 ॥ १।५१।१० ॥ तच्छ्रुत्वा वचनं तस्य विश्वामित्रो महामुनिः ।  

प्रत्युवाच शतानन्दं वाक्यज्ञो वाक्यकोविदम्  ॥  १०  ॥   

नातिक्रान्तं, मुनिश्रेष्ठ यत्कर्तव्यं कृतं मया ।  

सङ्गता मुनिना पत्नी भार्गवेणेव रेणुका  ॥  ११  ॥   

यत् कर्तव्यं तन्नातिक्रान्तं--नातिपतितं, अपि तु मया कृतमेव । किं कृतमित्यतः--संगतेत्यादि । मुनिनागौतमेन । भार्गवेणेति । भार्गवकोपहता रेणुका परशुराममाता यथा पुनर्भार्गवेण--जमदग्निना संगता तद्वदित्यर्थः ॥ १।५१।११ ॥   

 ॥ १।५१।१२,१३ ॥ तच्छ्रुत्वा वचनं तस्य विश्वामित्रस्य धीमतः ।  

शतानन्दो महातेजा रामं वचनमब्रवीत्  ॥  १२  ॥   

स्वागतं ते नरश्रेष्ठ दिष्ट्या प्राप्तो ऽसि राघव  

विश्वामित्रं पुरस्कृत्य महर्षिमपराजितम्  ॥  १३  ॥   

दिष्ट्यादैवयोगेन । विश्वामित्रपुरस्कारेणेह प्राप्तिर्दैवयोगलभ्येति विश्वामित्रस्यैव स्तुतिः । तथैवाग्रे प्रतिपाद्यते । अपराजितं--अप्रतिहतशक्तिम् ॥ १।५१।१३ ॥   

 ॥ १।५१।१४ ॥ अचिन्त्यकर्मा तपसा ब्रह्मर्षिरतुलप्रभः ।  

विश्वामित्रो महातेजाः, १वेझ्येनं परमां गतिम्  ॥  १४  ॥   

अचिन्त्यकर्मेति । मनसा ऽप्यन्येनाशक्यचिन्तनप्रतिसृष्ट्यादि कर्तारमेनं तव परां गतिंपरमहितप्रदं वेद्मि  ॥  १४  ॥   

(वेत्सीत्यत्र काकुःगो।)  

(१वेत्स्येनंघ।) ॥ १।५१।१४ ॥   

 ॥ १।५१।१५ ॥ नास्ति धन्यतरो राम त्वत्तो ऽन्यो भुवि कश्चन ।  

गोप्ता कुशिकपुत्रस्ते येन तप्तं महत्तपः  ॥  १५  ॥   

तदेव प्रतिपाद्यतेनास्ति धन्येत्यादि ॥ १।५१।१५ ॥   

 ॥ १।५१।१६ ॥ श्रूयतामभिधास्यामि कौशिकस्य महात्मनः ।  

यथा बलं यथा वृत्तं तन्मे निगदतः शृणु  ॥  १६  ॥   

बलंतपोबलं यथायादृशे, वृत्तंचरितश्च यथा, तथा तत्सर्वं निगदतो मत्तः शृणु ॥ १।५१।१६ ॥   

 ॥ १।५१।१७,१८ ॥ राजा ऽभूदेष धर्मात्मा दीर्घकालमरिन्दमः ।  

२ धर्मज्ञः कृतविद्यश्च प्रजानां च हिते रतः  ॥  १७  ॥   

प्रजापतिसुतस्त्वासीत् कुशो नाम महीपतिः ।  

कुशस्य पुत्रो बलवान् कुशनाभः सुधार्मिकः  ॥  १८  ॥   

राजा ऽभूदित्युक्ते कस्य राज्ञः पुत्र इत्यपेक्षायामुच्यते--प्रजापतिसुत इत्यादि । गतार्थम्  ॥  १८  ॥   

(२ सर्वज्ञःङ) ॥ १।५१।१८ ॥   

 ॥ १।५१।१९,२०,२१ ॥ कुशनाभसुतस्त्वासीत् गाधिरित्येव विश्रुतः ।  

गाधेः पुत्रो महातेजाः विश्वामित्रो महामुनिः  ॥  १९  ॥   

विश्वामित्रो महातेजाः पालयामास मोदिनीम् ।  

बहुवर्षसहस्राणि राजा राज्यमकारयत्  ॥  २०  ॥   

कदाचित्तु महातेजाः योजयित्वा वरूथिनीम् ।  

अक्षौहीणीपरिवृतः परिचक्राम मेदिनीम्  ॥  २१  ॥   

वरूथिनींचतुरङ्गबलं योजयित्वासमुपस्थाप्य । अथ अक्षौहिणीसङ्ख्यसेनापरिवृतो भूत्वा ॥ १।५१।२१ ॥   

 ॥ १।५१।२२२५ ॥ नगराणि च राष्ट्राणि सरितश्च तथा गिरीन् ।  

आश्रमान् क्रमशो राम विचरन्नाजगाम ह  ॥  २२  ॥   

वसिष्टस्याश्रमपदं नानावृक्षसमाकुलम् ।  

नानामृगगणाकीर्णं सिद्धचारणसेवितम्  ॥  २३  ॥   

देवदानवगन्धर्वैः किन्नरैरुपशोभितम् ।  

प्रशान्तहरिणाकीर्णं द्विजसङ्घनिषेवितम्  ॥  २४  ॥   

ब्रह्मर्षिगणसङ्कीर्णं देवर्षिगणसेवितम् ।  

तपश्चरणसंसिद्धैः श्रीमद् ब्रह्मकल्पैर्महात्मभिः ।  

विद्यामात्राधिकृताः देवाः । लोकसञ्चारिणो नारदाद्या देवर्षयः । विद्याकर्मोभयाधिकृता १भूप्रतिष्ठा वसिष्ठाद्या ब्रह्मर्षथः । श्रीमान् यश्चतुर्मुखो भगवान् ब्रह्मा, तत्तुल्यवैभवैरित्यर्थः  ॥  २५  ॥   

(१ भूप्रतिष्ठा प्रधाना वसिष्ठाघ।) ॥ १।५१।२५ ॥   

 ॥ १।५१।२६ ॥ अब्भक्षैर्वायुभक्षैश्च शीर्णपर्णाशनैस्तथा ।  

फलमूलाशनैर्दान्तैः जितरोपैर्जितेन्द्रियैः  ॥  २६  ॥   

ऋषिभिर्वालखिल्यैश्च जपहोमपरायणैः ।  

अन्यैर्वैखानसैश्चैव समन्तादुपशोभितम्  ॥  २७  ॥   

सहजतपोवैभवकर्ता स एव भगवान् ब्रह्मा, तद्रोमनखजवालखिल्याः वैखानसाश्च नित्यतपस्विनो भगवानिव तज्जत्वं तु ऽये नखाः । ते वैखानसाः । ये वालाः । ते वालखिल्याःऽ इति श्रुतेः ॥ १।५१।२७ ॥   

 ॥ १।५१।२८ ॥ वसिष्ठस्याश्रमपदं ब्रह्मलोकमिवापरम् ।  

ददर्श जयतां श्रष्ठो विश्वामित्रो महाबलः  ॥  २८  ॥   

इत्यार्षे श्रीमद्रामायणे बालकाण्डे एकपञ्चाशः सर्गः  

--  

सर्वात्मना परमकल्याणस्वभावत्वेन ब्रह्मलोकदृष्टान्तः । उदार(२८ १२)मानः सर्गः ॥ १।५१।२८ ॥   

इति श्रीमद्रामायणामृतकतकटीकायां बालकाण्डे एकपञ्चाशः सर्गः  

  

