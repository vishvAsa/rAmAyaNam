+++
title = "०४१"

+++
अथ एकचत्वारिंशः सर्गः  

\[सगरयज्ञसमापनम्\]  

 ॥ १।४१।१ ॥ पुत्रांश्चिरगतान् ज्ञात्वा सगरो रघुनन्दन  

नप्रारमब्रवीद्राजा दीप्यमानं स्वतेजसा  ॥  १  ॥   

एवमश्ववदश्वान्वेषिष्वपि प्रत्यागमनरहितेषु सगरस्य तदुभयान्वेषणप्रवृत्तिः--पुत्रानित्यादि । चिरगतान् ज्ञात्वेति । अप्रत्यायातानिति शेषः । नप्तारंपौत्रम् ॥ १।४१।१ ॥   

 ॥ १।४१।२ ॥ शूरश्च कृतविद्यश्च पूर्वैस्तुल्यो ऽसि तेजसा ।  

पितृणां गतिमन्विच्छ येन चाश्वो ऽपवाहितः  ॥  २  ॥   

पूर्वैःपितृभिः । गतिंवृत्तान्तं । येन चाश्वो ऽपवाहितःदेशान्तरं प्रापितः, तद्गतिं च अन्विच्छ ॥ १।४१।२ ॥   

 ॥ १।४१।३ ॥ अन्तर्भौमानि सत्त्वानि वीर्यवन्ति महान्ति च ।  

तेषां त्वं प्रतिघातार्थं सासिं गृह्णीष्व कार्मुकम्  ॥  ३  ॥   

भूमेरन्तः यानि भौमानिभूबिलमाश्रितानि सत्त्वानिमहानागप्रमुखानि सन्ति । कार्मुकाविषयासन्नसंहारार्थंसासिमिति ॥ १।४१।३ ॥   

 ॥ १।४१।४ ॥ अभिवाद्याभिवाद्यांस्त्वं हत्वा विघ्नकरानपि ।  

सिद्धार्थस्सन्निवर्तस्व मम यज्ञस्य पारगः  ॥  ४  ॥   

अभिवाद्यान्अभिवादनमर्हन्तीत्यभिवाद्याः, ऽतदर्हतिऽ इति यत् । सिद्धार्थस्सन्निवर्तस्व । अश्वमेधयज्ञस्य पारगः, अन्तर्भावितणिः, गमेः ऽअन्तात्यन्तऽ इत्यादिना ढः, पारप्रापकश्च भव ॥ १।४१।४ ॥   

 ॥ १।४१।५,६ ॥ एवमुक्तों ऽशुमान् सम्यक् सगरेण महात्मना ।  

धनुरादाय खड्गं च जगाम लघुविक्रमः  ॥  ५  ॥   

सुखातं पितृभिर्मार्गं अन्तर्भौमं महात्मभिः ।  

प्रापद्यत नरश्रेष्ठः तेन राज्ञा ऽभिचोदितः  ॥  ६  ॥   

महात्मभिः पितृभिः भूमेरन्तः सुखातं भौममेव मार्गं तद्वृत्तान्तपरिज्ञानाय प्रापद्यत ॥ १।४१।६ ॥   

 ॥ १।४१।७,८ ॥ दैत्यदानवरक्षोभिः पिशाचपतगोरगैः ।  

पूज्यमानं महातेजा दिशागजमपश्यत  ॥  ७  ॥   

स तं प्रदक्षिणं कृत्वा पृष्ट्वा चैव निरामयम् ।  

पितृन् स परिपप्रच्छ वाजिहर्तारमेव च  ॥  ८  ॥   

परिपप्रच्छेति । ऽक्क आसत इतिऽ इति शेषः ॥ १।४१।८ ॥   

 ॥ १।४१।९ ॥ दिशागजस्तु तच्छ्रुत्वा प्रत्याहांशुमतो वचः ।  

आसमञ्ज कृतार्थस्त्वं सहाश्वः शीघ्रमेष्यसि  ॥  ९  ॥   

आसमञ्जअसमञ्जसुत इञभाव आर्षः । शीघ्रमेष्यसीति । स्ययमेवान्वेषणादिति शेषः ॥ १।४१।९ ॥   

 ॥ १।४१।१०,११ ॥ तस्य तद्वचनं श्रुत्वा सर्वानेव दिशागजान् ।  

यथाक्रमं यथान्यायं प्रष्टुं समुपचक्रमे  ॥  १०  ॥   

तैश्च सर्वैर्दिशापालैर्वाक्यज्ञैर्वाक्यकोविदैः ।  

पूजितः सहयश्चैव गन्ता ऽसीत्यभिचोदितः  ॥  ११  ॥   

वाक्यज्ञैःवक्तुमर्हंवाक्यम् । ऽऋहलोर्ण्यत्ऽ । ऽचजोः कुऽ इति कृत्वम् । वाक्यकोविदैः । तयोरेव भावे कृत्यः, कालदेशादिवक्तव्यतत्त्वज्ञैः । तदुचितवचनसमर्थैश्चेत्यर्थः । तदुचितवचनं चस्वयमेवान्विष्येत्यस्मदुक्तरूपम् ॥ १।४१।१०,११ ॥   

 ॥ १।४१।१२ ॥ तेषां तद्वचनं श्रुत्वा जगाम लघुविक्रमः ।  

भस्मराशीकृता यत्र पितरस्तस्य सागराः  ॥  १२  ॥   

सागराःतस्य पितरो यत्र भस्मराशीकृताः तं प्रदेशं जगाम ॥ १।४१।१२ ॥   

 ॥ १।४१।१३ ॥ स दुःखवशमापन्नस्त्वसमञ्जसुतस्तदा ।  

चुक्रोश परमार्तस्तु वधात्तेषां सुदुःखितः  ॥  १३  ॥   

दुःखवशमापन्न इति । गत्वा, दृष्ट्वा च भस्मीभूतपितृनिति शेषः ॥ १।४१।१३ ॥   

 ॥ १।४१।१४,१५,१६ ॥ यज्ञिंयं च हयं तत्र चरन्तमविदूरतः ।  

ददर्श पुरुषव्याघ्रो दुःखशोकसमन्वितः  ॥  १४  ॥   

स तेषां राजपुत्राणां कर्तुकामो जलक्रियाम् ।  

सलिलार्थी महातेजा न चापश्यञ्जलाशयम्  ॥  १५  ॥   

विसार्य निपुणां दृष्टिं ततो ऽपश्यत् खगाधिपम् ।  

पितृणां मातुलं राम सुपर्णमनिलोपमम्  ॥  १६  ॥   

विसार्यसमन्तात् प्रसार्येत्यर्थः । निपुणांदूरवीक्षणसमर्थाम् । पितृणां मातुलमिति । सुवर्णभगिनी सुमतिरिति प्रागेवोक्तत्वात् । अनिलोपममिति । वेगेनेति शेषः ॥ १।४१।१६ ॥   

 ॥ १।४१।१७ ॥ स चैवमब्रवीद्वाक्यं वैनतेयो महाबलः ।  

मा शुचः, पुरुषव्याघ्र वधो ऽयं लोकसम्मतः  ॥  १७  ॥   

माशुच इति । च्लेरङ् । कश्चित् मृषाह द्युतादित्वादङिति,द्युतादिस्सर्वस्तङन्त एव, शुचिस्तु नास्ति तत्र । लोकसम्मतःलोकहितः । अत एव ऽक्तेन च पूजायाम्ऽ इति परोच्यमानषष्ठीसमासनिषेधाप्रसङ्गः ॥ १।४१।१७ ॥   

 ॥ १।४१।१८ ॥ कपिलेनाप्रमेयेन दग्धा हीमे महाबलाः ।  

सलिलं नार्हसि प्राज्ञ दातुमेषां हि लौकिकम्  ॥  १८  ॥   

हियस्मात् अप्रमेयेनमहात्मना कपिलेन दग्धाः अत एव लौकिकं सलिलं दातुं नार्हसि । "चाण्डालादुदकात् सर्पाद्वैद्युतात् ब्राह्मणादपि । दंष्ट्रिभ्यश्च पशुभ्यश्च मरणं पापकर्मणाम् । उदकं पिण्डदानं च प्रेतेभ्यो यद्विधीयते । नोपतिष्ठति तत्सर्वमन्तरिक्षे विनश्यति  ॥ "इति स्मृतेरित्याशयः । प्रकृते ब्राह्मणाद्वश्चः ॥ १।४१।१८ ॥   

 ॥ १।४१।१९,२० ॥ गङ्गा हिमवतो ज्येष्ठा दुहिता पुरुषर्षभ  

तस्यां कुरु महाबाहो पितृणां तु जलक्रियाम्  ॥  १९  ॥   

भस्मराशीकृतानेतान् प्लावयेल्लोकपावनी ।  

तया क्लिन्नमिदं भस्म गङ्गाया लोककान्तया  ॥  २०  ॥   

२ गङ्गायां जलक्रियां कुर्वित्युक्तेतर्हि देवलोकगत्या गङ्गयोदकक्रिया कार्येति शङ्कायामाह--भस्मेत्यादि । यदा प्लावयेत्तदा क्लिन्नमिति योजना । नयिष्यति । गङ्गोदकसेकरूपसंस्कारेणेति शेषः ॥ १।४१।२० ॥   

(२ गङ्गया इति स्यात्)  

 ॥ १।४१।२१२३ ॥ षष्टिं पुत्रसहस्राणि स्वर्गलोकं नयिष्यति ।  

(१ एतदन्तरंगङ्गामानय, भद्रं ते, देवलोकात् महीतलम् । क्रियतां यदि शक्तो ऽसि गङ्गायास्त्ववतारणम्  ॥  इत्यधिकम्ङ)  

गच्छ चाश्वं महाभाग सङ्गृह्य पुरुषर्षभ  

यज्ञं पैतामहं वीर निर्वर्तयितुमर्हसि  ॥  २१  ॥   

सुपर्णवचनं श्रुत्वा सों ऽशुमानतिवीर्यवान् ।  

त्वरितं हयमादाय पुनरायान्महायशाः  ॥  २२  ॥   

ततो राजानमासाद्य दीक्षितं रघुनन्दन  

न्यवेदयद्यथावृत्तं सुपर्णवचनं तथा  ॥  २३  ॥   

यथावृत्तमिति । पितृव्यविषयकमिति शेषः ॥ १।४१।२३ ॥   

 ॥ १।४१।२४,२५ ॥ तच्छ्रुत्वा घोरसङ्काशं वाक्यमंशुमतो नृपः ।  

यज्ञं निर्वतयामास यथाकल्पं यथाविधि  ॥  २४  ॥   

स्वपुरं चागमच्छ्रीमान् इष्टयज्ञो महीपतिः ।  

गङ्गायाश्चागमे राजा निश्चयं नाध्यगच्छत  ॥  २५  ॥   

इष्टः यज्ञः यस्येति बहुव्रीहिः । आगम इति । भूमावागमइत्यर्थः । निश्चयंउपायनिश्चयं । अध्यगच्छतेति तङ् व्यत्ययात् ॥ १।४१।२४,२५ ॥   

 ॥ १।४१।२६ ॥ अकृत्वा निश्चयं राजा कालेन महता महान् ।  

त्रिंशद्वर्षसहस्राणि राज्यं कृत्वा दिवं गतः  ॥  २६  ॥   

इत्यार्षे श्रीमद्रामायणे बालकाण्डे एकचत्वारिंशः सर्गः  

--  

१ चारु(२६)मानः सर्गः  ॥  २६  ॥   

(१ रतमानःक।)  

इति श्रीमद्रामायणामृतकतकटीकायां बालकाण्डे एकचत्वारिंशः सर्गः  

-- ॥ १।४१।२६ ॥   

