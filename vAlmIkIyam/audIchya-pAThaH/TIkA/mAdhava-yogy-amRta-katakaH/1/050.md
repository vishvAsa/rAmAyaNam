+++
title = "०५०"

+++
अथ पञ्चाशः सर्गः  

\[जनकसमागमः\]  

 ॥ १।५०।१ ॥ ततः प्रागुत्तरां गत्वा रामः सौमित्रिणा सह ।  

विश्वामित्रं पुरस्कृत्य यज्ञवाटमुपागमत्  ॥  १  ॥   

एवमहल्या ऽनुग्रहरूपश्रीरामचरितवर्णनानन्तरं जनकधनुर्भङ्गादिदिव्यचरितवर्णनशेषतया जनकदर्शने प्रतिपाद्यतेततः प्रागुत्तरामित्यादि । ईशानदिशमित्यर्थः । तत इति । तस्माद्गौतनाश्रमादित्यर्थः ॥ १।५०।१ ॥   

 ॥ १।५०।२ ॥ रामस्तु मुनिशार्दूलमुवाच सहलक्ष्मणः ।  

साध्वी यज्ञसमृद्धिर्हि जनकस्य महात्मनः  ॥  २  ॥   

बहूनीह्व सहस्राणि नानादेशनिवासिनाम् ।  

ब्राह्मणानां, महाभाग वेदाध्ययनशालिनाम्  ॥  ३  ॥   

अध्ययनशालिनामिति । सङ्घो दृश्यत इति शेषः ॥ १।५०।३ ॥   

 ॥ १।५०।४ ॥ ऋषिवाटाश्च दृश्यन्ते शकटीशतसङ्कुलाः ।  

देशो विधीयतां ब्रह्मन् यत्र वत्स्यामहे वयम्  ॥  ४  ॥   

शकटीशतेति । अग्निसम्भारशकटीशतैः सङ्कुलाः ऋषिवाटाःयज्ञार्थमागताग्निहोत्रिमहर्षिनिवासा इत्यर्थः । एवं नैबिड्यात् स्वावासदेशप्रश्नः--देश इत्यादि ॥ १।५०।४ ॥   

 ॥ १।५०।५ ॥ रामस्य वचनं श्रुत्वा विश्वामित्रो महामुनिः ।  

१निवेशमकरोद्देशे विविक्ते सलिलान्विते  ॥  ५  ॥   

विविक्ते सलिलान्वित इत्यनेन २योगानुष्ठानसौकर्यमुत्तमम्  ॥  ५  ॥   

(१ निवासङ।)  

(२ यागानुष्ठानग।) ॥ १।५०।५ ॥   

 ॥ १।५०।६ ॥ विश्वामित्रमनुप्राप्तं श्रुत्वा स नृपतिस्तदा ।  

शतानन्दं पुरस्कृत्य पुरोहित३मनिन्दितम्  ॥  ६  ॥   

प्रत्युज्जगामेति । दीक्षितविमितप्रदेशसीमाकमनतिलङ्घयन्निति शेषः  ॥  ६  ॥   

(३ मनिन्दितःङ।) ॥ १।५०।६ ॥   

 ॥ १।५०।७ ॥ प्रत्युञ्जगाम सहसा४ विनयेन समन्वितः ।  

ऋत्विजो ऽपि महात्मानस्त्वर्ध्यमादाय सत्वरम्  ॥  ७  ॥   

विश्वामित्राय धर्मेण ददुर्मन्त्रपुरस्कृतम् ।  

प्रतिगृह्य तु तां पूजां जनकस्य महात्मनः  ॥  ८  ॥   

निरामयं--निर्विघ्नम्  ॥  ८  ॥   

(४ विस्मयेनङ) ॥ १।५०।८ ॥   

 ॥ १।५०।९ ॥ पप्रच्छ कुशलं राज्ञो यज्ञस्य च निरामयम् ।  

सं तांश्चापि मुनीन् पृष्ट्वा सोपाध्यायपुरोधसः  ॥  ९  ॥   

स तांश्चेति । स्वस्यार्ध्यदातृन् ऋत्विजश्च कुशलं पृष्ट्वेत्यर्थः । प्रहृष्टवदिति । भावे निष्ठान्तान्मतुप् । सन्तोषसहितं यथा तथा सर्वैः संगतो बभूवेत्यर्थः । कश्चित् ऽतदर्हम्ऽ इति वतिरित्याह--तदसत्--राजानमर्हति छत्रं राजवदिति अहेक्रियावत् द्वितीया समर्थां का चन क्रिया ऽपीह दृश्यते ? ॥ १।५०।९ ॥   

 ॥ १।५०।१० ॥ यथान्यायं ततः सर्वैः समागच्छत् प्रहृष्टवत् ।  

अथ राजा मुनिश्रेष्ठं कृताञ्जलिरभाषत  ॥  १०  ॥   

आसने भगवन्नास्तां सहैभिर्मृनिसत्तमैः ।  

जनकस्य वचः श्रुत्वा निषसाद महामुनिः  ॥  ११  ॥   

निषसाद महामुनिरित्यादिना यथान्यायमासनोपवेशः ॥ १।५०।११ ॥   

 ॥ १।५०।१२ ॥ पुरोधा ऋत्विजश्चैव राजा च सह मन्त्रिभिः ।  

आसनेषु यतान्यायमुपविष्टान् समन्ततः  ॥  १२  ॥   

दृष्ट्वा स नृपतिस्तत्र विश्वामित्रमथाब्रवीत् ।  

अद्य यज्ञसमृद्धिर्मे सफला दैवतैः कृता  ॥  १३  ॥   

समृद्धिःअङ्गवैकल्यराहित्येन सद्गुणसमग्राङ्गोपेता जाता । अत एव सफला कृता । इष्टिरिति शेषः ॥ १।५०।१३ ॥   

 ॥ १।५०।१४ ॥ अद्य यज्ञफलं प्राप्तं भगवद्दर्शनान्मया ।  

धन्यो ऽस्म्यनुगृहीतो ऽस्मि यस्य मे मुनिपुङ्गव  ॥  १४  ॥   

यज्ञोपसदनं ब्रह्मन् प्राप्तो ऽसि मुनिभिः सह ।  

द्वादशाहं तु ब्रह्मर्षे शेषमाहुर्मनीषिणः  ॥  १५  ॥   

ततो भागार्थिनो देवान् द्रष्टुमर्हसि कौशिक  

इत्युक्त्वा मुनिशार्दूलं प्रहृष्टवदनस्तदा  ॥  १६  ॥   

यज्ञोपसदनं--देवयजनम् । द्वादशाहमिति । द्वादश अहानि समाहृतानि, ऽराजाहःऽ इति टच्, ऽन संख्यादेःऽ इत्यह्वादेशाभावः, द्वादशदिनान्येवावशिष्टानि यज्ञस्येति मनीषिणो विद्वदृत्विज आहुः--वदन्ति । बुवो लटि उसाहौ । देवान् द्रष्टुमर्हसीति । विश्वामित्रे तत्सामर्थ्याविस्मयात् ॥ १।५०।१६ ॥   

 ॥ १।५०।१७२२ ॥ पुनस्तं परिपप्रच्छ प्राञ्जलिः प्रणतो नृपः ।  

इमौ कुमारौ, भद्रं ते, देवतुल्यपराक्रमौ  ॥  १७  ॥   

गजसिंहगती वीरौ शार्दूलवृषभोपमौ ।  

पद्मपत्रविशालाक्षौ खड्गतूणीधनुर्धरौ  ॥  १८  ॥   

अश्विनाविव रूपेण समुपस्थितयौवनौ ।  

१ यदृच्छयैव गां प्राप्तौ देवलोकादिवामरौ  ॥  १९  ॥   

कथं पद्भ्यामिह प्राप्तौ किमर्थं कस्य वा मुने  ॥  २०  ॥   

वरायुधधरौ वीरौ कस्य पुत्रौ महामुने  

भूपयन्ताविमं देशं चन्द्रसूर्याविवाम्बरम्  ॥  २१  ॥   

परस्परस्य सदृशौ प्रमाणेङ्गितचेष्टितैः ।  

काकपक्षधरौ वीरौ श्रोतुमिच्छामि तत्त्वतः  ॥  २२  ॥   

इमौ कुमारावित्यादि गतार्थम्  ॥  १७  ॥   

(१ एतदनन्तरं--पुण्डरीकविशालाक्षौ वरायुधधरावुभौ  ॥  बद्धगोधाङ्गुलित्राणौ खड्गवन्तौ महाद्युती । काकपक्षधरौ वीरौ कुमाराविव पावकी । रूपौदार्यगुणैः पुंसां दृष्टिचित्तापहारिणौ  ॥  प्राकाश्यं कुलमस्माक मामुद्धतुमिहागतौ । इत्यधिकं क्कचित्  ॥  ङ।) ॥ १।५०।१७ ॥   

 ॥ १।५०।२३२६ ॥ तस्य तद्वचनं श्रुत्वा जनकस्य महात्मनः ।  

न्यवेदयन्महात्मानौ पुत्रौ दशरथस्य तौ  ॥  २३  ॥   

सिद्धाश्रमनिवासं च राक्षसानां वधं तथा ।  

तच्चागमनमव्यग्रं विशालायाश्च दर्शनम्  ॥  २४  ॥   

अहल्यादर्शनं चैव गौतमेन समागमम् ।  

महाधनुषि जिज्ञासां कर्तुमागमनं तथा  ॥  २५  ॥   

एतत्सर्वं महातेजा जनकाय महात्मने ।  

निवेद्य विररामाथ विश्वामित्रौ महामुनिः  ॥  २६  ॥   

इत्यार्षे श्रीमद्रामायणे बालकाण्डे पञ्चाशः सर्गः  

--  

महाधनुषि जिज्ञासां कर्तुं आगमनमिति । ज्ञानमिहापरोक्षं गृह्यते । महाधनुर्विषये रामस्य दिदृक्षां, तथा दृष्टस्य तस्य सज्जीकरणादिकं च कर्तुमिच्छया आगमनमित्येतत् सर्वं निवेद्य विरराम । चारु (२६)मानः सर्गः  ॥  २६  ॥  ॥ १।५०।२३२६ ॥   

इति श्रीमद्रामायणामृतकतकटीकायां बालकाण्डे पञ्चाशः सर्गः  

  

