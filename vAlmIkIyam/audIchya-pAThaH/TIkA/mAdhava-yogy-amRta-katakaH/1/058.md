+++
title = "०५८"

+++
अथ अष्टपञ्चाशः सर्गः  

\[त्रिशङ्कोश्चण्डालत्वप्राप्तिः\]  

 ॥ १।५८।१ ॥ ततस्त्रिशङ्कोर्वचनं श्रुत्वा क्रोधसमन्वितम् ।  

ऋषिपुत्रशतं राम राजानमिदमब्रवीत्  ॥  १  ॥   

एवमनुचिताचारतो ऽनर्थाप्तिप्रतिपादनम्ततस्त्रिशङ्कोरित्यादि ॥ १।५८।१ ॥   

 ॥ १।५८।२ ॥ प्रत्याख्यातो हि दुर्बुद्धे गुरुणा सत्यवादिना ।  

तं कथं समतिक्रम्य शाखान्तरमुपेयिवान्  ॥  २  ॥   

तं कथमिति । स्वकुलगुरुमित्यर्थः । शाखान्तरंयाजकादिना रक्षकान्तरम् ॥ १।५८।२ ॥   

 ॥ १।५८।३ ॥ इक्ष्वाकूणां हि सर्वेषां परोधाः परमो गुरुः ।  

न चातिक्रमितुं शक्यं वचनं सत्यवादिनः  ॥  ३  ॥   

न चातिक्रमितुं शक्यमिति । इक्ष्वाकुभिरिति शेषः ॥ १।५८।३ ॥   

 ॥ १।५८।४ ॥ अशक्यमिति चोवाच वसिष्ठो भगवानृषिः ।  

तं वयं वै समाहर्तुं क्रतुं शक्ताः कथं तव  ॥  ४  ॥   

तं वयमिति । यमशक्यमित्युवाच, तं यज्ञमित्यर्थः ॥ १।५८।४ ॥   

 ॥ १।५८।५ ॥ बालिशस्त्वं नरश्रेष्ठ गम्यतां स्वपुरं पुनः ।  

याजने भगवान् शक्तः त्रैलोक्यस्यापि पार्थिव  ॥  ५  ॥   

बालिशः । अज्ञ इत्यर्थः । त्रैलोक्यस्यापीति । सिद्ध्यर्थे याजन इति योजना  ॥  ५  ॥   

(त्रैलोक्यस्यापि याजने शक्तः।शि।) ॥ १।५८।५ ॥   

 ॥ १।५८।६ ॥ अवमानं १च तत्कर्तुं तस्य शक्ष्यामहे २कथम् ।  

तेषां तद्वचनं श्रुत्वा क्रोधपर्याकुलाक्षरम्  ॥  ६  ॥   

अवमानमिति । तदसाध्यार्थसाधनरूपमित्यर्थः  ॥   

एतानिति । वासिष्ठानित्यर्थः  ॥  ६  ॥   

(१कथंकर्तुंङ।)  

(२वयम्ङ।) ॥ १।५८।६ ॥   

 ॥ १।५८।८ ॥ स राजा पुनरेवैतान् इदं वचनमब्रवीत् ।  

प्रत्याख्यातो ऽस्मि गुरुणा गुरुपुत्रै३स्तथैव च  ॥  ८  ॥   

अन्यां गतिं गमिष्यामि, स्वस्ति वो ऽस्तु तपोधनाः ।  

ऋषिपुत्रास्तु तच्छ्रुत्वा वाक्यं घोराभिसंहितम्  ॥  ८  ॥   

अन्यां गतमिति । याजकान्तरमित्यर्थः  ॥  ८  ॥   

(२ वयम्ङ)  

(३ विशेषतःङ) ॥ १।५८।८ ॥   

 ॥ १।५८।९ ॥ शेपुः परमसंक्रुद्धाः चण्डालत्वं गमिष्यसि ।  

१एवमुक्त्वा महात्मानो विविशुस्ते स्वमाश्रमम्  ॥  ९  ॥   

घोराभिसंहितमिति । साक्षात्कुलगुरुं ब्रह्मपुत्रं वसिष्ठं व्यतिक्रम्य पुरोधान्तराश्रयणाभिसन्धानस्य इच्छायाः कुलनाशहेतुत्वेनातिघोरत्वम् । गमिष्यसीति शेपुरिति योजना  ॥  ९  ॥   

(१एतदनन्तरम्--तच्छ्रुत्वा घोरसंकाशं ऋषिपुत्रैश्च भाषितम् । प्राविशत् स्वपुरं राजा चिन्तयामास दुःखितःइत्यधिकम्ङ।) ॥ १।५८।९ ॥   

 ॥ १।५८।१०,११ ॥ अथ रात्र्यां व्यतीतायां राजा चण्डालतां गतः ।  

नीलवस्त्रधरो नीलः परुषो ध्वस्तमूर्धजः  ॥  १०  ॥   

चित्यमाल्यानुलेपश्च आयसाभरणो ऽभवत् ।  

तं दृष्ट्वा मन्त्रिणः सर्वे त्यज्य चण्डालरूपिणम् ।  

प्राद्रवन् सहिता राम पौरा ये ऽस्यानुगामिनः  ॥  ११  ॥   

चित्येति । चिताश्मशानं तत्र भवं माल्यं, अनुलेपःचिताभस्म यस्य स तथा । अयोविकारःआयसम्  ॥  ११  ॥   

(अत्र चण्डालत्वं न तत्सादृश्यमात्रं, किन्तु क्षत्रियत्वप्रहाणेन चण्डालत्वजातिप्राप्तिः । ब्राह्मणत्वादिजातेः कर्ममूलत्वेन तदपाये तदपायात्गो ।  

परन्तु अनन्तरसर्गे प्रथमचतुर्थश्लोकव्याख्यानावसरे गोविन्दराजैरेव त्रिशङ्कुयाजनोपपादनाय त्रिशङ्कोः जातिचण्डालत्वभाव उक्त । चण्डालत्वजातिरेव द्विविधा कर्ममूला, वंशमूला चेति इत्युक्तिरपि शब्दभेदमात्रे पर्यवस्येत् । षष्टिमसर्गान्तगतं एतव्द्याख्यानं च द्रष्टव्यम् ।  

चण्डालतां--चाण्डालरूपम्शि।) ॥ १।५८।११ ॥   

 ॥ १।५८।१२ ॥ एको हि राजा काकुत्स्थ जगाम परमात्मवान् ।  

दह्यमानो दिवारात्रं विश्वामित्रं तपोधनम्  ॥  १२  ॥   

एको हीति । हि यस्मात् मन्त्रिपौरपरित्यक्तः तस्मादेकाकी अटन् दिवारात्रं दुःखेन दह्यमानो ऽपि परमात्मवान्परमधृतिमान् भूत्वा वसिष्ठवैरिणं विश्वामित्रं जगाम ॥ १।५८।१२ ॥   

 ॥ १।५८।१३ ॥ विश्वामित्रस्तु तं दृष्ट्वा राजानं विफलीकृतम् ।  

चण्डालरूपिणं राम मुनिः कारुण्यमागतः  ॥  १३  ॥   

विफलीकृतंवासिष्ठैर्विनाशितैहिकामुष्मिकार्थतया सम्पादितं ॥ १।५८।१३ ॥   

 ॥ १।५८।१४,१५ ॥ कारुण्यात्स महातेजा वाक्यं परमधार्मिकः ।  

इदं जगाद, भद्रं ते, राजानं घोररूपिणम्  ॥  १४  ॥   

किमागमनकार्यं ते राजपुत्र महाबल  

अयोध्याधिपते वीर शापाच्चण्डालतां गतः  ॥  १५  ॥   

यस्त्वं शापाच्चण्डालतां गतः, तस्य ते इह आगमनकार्यं किमिति योजना  ॥  १५  ॥   

(चण्डालतां गतः केन हेतुनेति शेषःगो। एतेन त्रिशङ्कुशापः पूर्वमेव विश्वामित्रेण श्रुत इति ध्वनितम्शि।) ॥ १।५८।१५ ॥   

 ॥ १।५८।१६ ॥ अथ तद्वाक्य१माज्ञात्वा राजा चण्डालतां गतः ।  

अब्रवीत् प्राञ्जलिर्वाक्यं वाक्यज्ञो वाक्यकोविदम्  ॥  १६  ॥   

आज्ञात्वेति । श्रुत्वेति यावत्  ॥  १६  ॥   

(चण्डालतां गतो राजा तद्वाक्यमाज्ञाय अब्रवीदिति योजना) ॥ १।५८।१६ ॥   

 ॥ १।५८।१७ ॥ प्रत्याख्यातो ऽस्मि गुरुणा गुरुपुत्रैस्तथैव च ।  

अनवाप्यैव २तं कामं मया प्राप्तो विपर्ययः  ॥  १७  ॥   

तं काममिति । यं काममुद्दिश्य गुर्वादीनुपसन्नो ऽस्मि, तमप्राप्य । न तावता समाप्तम्, अपि तु विपर्ययः--विपरीतप्रयोजनं चैवंवेषरूपं प्राप्तमित्यर्थः  ॥  १७  ॥   

(२ तत्कर्मङ) ॥ १।५८।१७ ॥   

 ॥ १।५८।१८ ॥ सशरीरो दिवं यायामिति मे ३सौम्य दर्शनम् ।  

मया चेष्टं क्रतुशतं, तच्च नावाप्यते फलम्  ॥  १८  ॥   

कस्ते कामस्तादृश इत्यतः--सशरीर इत्यादि । दर्शनंबुद्धिः । तच्चेति । तथापि तत्फलंसशरीरस्वर्गप्राप्तिरूपमित्यर्थः  ॥  १८  ॥   

( हे सौम्यदर्शन सशरीरो ऽहं दिवं यायामिति हेतोः क्रतुशतं मे इष्टंमदिच्छाविषयीभूतं तत्क्रतुशतं मया नावाप्यतेअत एव फलंसशरीरस्वर्गगमनं च नावाप्यतेशि।)  

(३ सौम्यदर्शनङ।ज) ॥ १।५८।१८ ॥   

 ॥ १।५८।१९ ॥ अनृतं नोक्तपूर्वं मे न च वक्ष्ये कदाचन ।  

कृच्छ्रेष्वपि गतः, सौम्य क्षत्रधर्मेण ते शपे  ॥  १९  ॥   

क्षत्रधर्मेणेति । तत्साक्षितयेत्यर्थः  ॥  १९  ॥   

(क्रतुशतं न कृतं त्वयेति चेत्--तत्राह--अनृतमिति । ति। गुरोः गुरुपुत्राणां वा अपराधान्तरं मया न कृतमिति बोधयितुमाह--अनृतमिति । मेमया ।शि। वसिष्ठप्रत्याख्यानमूलं पापं मयि नास्तीत्याशयेनाह--अनृतमिति । यद्वा--ऽयज्ञो ऽनृतेन क्षरतिऽ इति वचनात् क्रतुनाशकत्वेनावगतं अनृतमपि मयि नास्तीत्याह--मेमयागो।)  

(तेतुभ्यम् ।) ॥ १।५८।१९ ॥   

 ॥ १।५८।२० ॥ यज्ञैर्बहुविधैरिष्टं प्रजा धर्मेण पालिताः ।  

गुरवश्च महात्मानः शीलवृत्तेन तोषिताः  ॥  २०  ॥   

शीलोपेतं वृत्तं शीलवृत्तं । शीलंसद्गुणः । वृत्तंआचारः  ॥  २०  ॥   

( पूर्वं सशरीरत्वसाधनक्रतुशतमुक्तम्, अत्र नित्यकर्मेति भिदा । यद्वा, पूर्वं क्रतुशतं इष्टंयष्टुमुपक्रान्तं तच्चतादृशक्रत्वनुष्ठानमनोरथः नावाप्यत इत्यर्थःगो) ॥ १।५८।२० ॥   

 ॥ १।५८।२१ ॥ धर्मे प्रयतमानस्य यज्ञं चाहुर्तुमिच्छतः ।  

परितोषं न गच्छन्ति गुरवो मुनिपुङ्गव  ॥  २१  ॥   

न गच्छन्तिन गच्छन्ति स्म  ॥  २१  ॥   

( प्रयतमानस्येति सप्तम्यर्थे षष्ठी ममेति शेषःगो) ॥ १।५८।२१ ॥   

 ॥ १।५८।२२ ॥ दैवमेव परं मन्ये पौरुषं तु निरर्थकम् ।  

दैवेनाक्रम्यते सर्वं दैवं हि परमा गतिः  ॥  २२  ॥   

यदेवमतःदैवमेवेति । प्रारब्धफलादृष्टमित्यर्थः । परंश्रेष्ठं । पुरुषहिताहितप्रापकमित्यर्थः । पौरुषंइदानींतनधर्माद्यनुष्ठानं निरर्थकं--फलोन्मुखप्रारब्दोद्यदर्थानर्थतिरस्कारे दुर्बलमित्यर्थः । दैवेनेत्यादौ दैवशब्द उक्तार्थः । आक्रम्यते--अभिभूयते । हि यस्मादेवं तस्मात् दैवं परमा गतिः । साक्षादितरतिरस्कारेणैहिकसुखदुःखादिप्रद इत्यर्थः ॥ १।५८।२२ ॥   

 ॥ १।५८।२३ ॥ तस्य मे परमार्तस्य प्रसादमभिकाङ्क्षतः ।  

कर्तुमर्हसि, भद्रं ते, दैवोपहतकर्मणः  ॥  २३  ॥   

प्रसादं--दैवानुकूल्यं । दैवेनोपहतफलं इहानुष्ठीयमानं कर्म यस्य स तथा ॥ १।५८।२३ ॥   

 ॥ १।५८।२४ ॥ नान्यां गतिं १ गमिष्यामि नान्यः शरणमस्ति मे ।  

दैवं पुरुषकारेम निवर्तयितुमर्हसि  ॥  २४  ॥   

(१ प्रपश्यामिङ)  

इत्यार्षे श्रीमद्रामायणे बालकाण्डे अष्टपञ्चाशः सर्गः  

--  

वर (२४) मानः सर्गः  ॥  २४  ॥  ॥ १।५८।२४ ॥   

इति श्रीमद्रामायणामृतकतकटीकायां बालकाण्डे अष्टपाञ्चाशः सर्गः  

  

