+++
title = "०२०"

+++
अथ विंशः सर्गः  

\[दशरथसन्तापः\]  

 ॥ १।२०।१ ॥ तच्छ्रुत्वा राजशार्दूलो विश्वामित्रस्य भाषितम् ।  

मुहूर्तमिव निस्संज्ञः संज्ञावानिदमब्रवीत्  ॥  १  ॥   

एवमिर्थितरामदानकस्य नृपतेः, रामे प्राकृतमानवमत्या प्राप्तो लौकिकव्यवहार उपन्यस्यतेतच्छ्रुत्वेत्यादि । अनेन वृत्तानुवादः । इव शब्द एवार्थे । मुहूर्तं निस्संज्ञ एवमूर्च्छित एव स्थित्वेत्यर्थः ॥ १।२०।१ ॥   

 ॥ १।२०।२ ॥ ऊनषोडशवर्षो मे रामो राजीवलोचनः ।  

न युद्धयोग्यतामस्य पश्यामि सह राक्षसौः  ॥  २  ॥   

ऊनेति । एकेन द्वाभ्यां वा ऊनाः षोडशवर्षाः यस्य स तथा । इदं विशेषणं ऽन युद्धयोग्यतामस्य पश्यामिऽ इत्युक्तिप्रयोजकम् । षोडशवर्षः कुमारः क्षत्रियकुमार एव कवचधरो युद्धार्हः इति शास्त्रम् । अतो रामो विश्वामित्रायतिकाले द्वादशवर्षः पञ्चदशवर्षो वेति काकदन्तपरीक्षायां बहु प्रयतते कश्चित् ॥ १।२०।२ ॥   

 ॥ १।२०।३ ॥ इयमक्षोहिणी पूर्णा यस्याहं पतिरीश्वरः ।  

अनया संवृतो गत्वा योद्धा ऽहं तैर्निशाचरैः  ॥  ३  ॥   

अक्षोहिणीति । ऽअक्षादूहिन्यां वृद्धिर्वक्तव्याऽ । सा च सङ्ख्यादिपर्वोक्ता--एको रथो गजश्चैको नराः पञ्च पदातयः । त्रयश्च तुरगास्तउज्ञैः पत्तिरित्यभिधीयते  ॥  पत्तिं तु त्रिगुणामेकां विदुः सेनामुखं बुधाः । त्रीणि सेनामुखान्येको गुल्म इत्यभिधीयते  ॥  त्रयो गुल्मा गणो नाम, वाहिनी तु गणास्त्रयः । स्मृतास्त्रिस्रस्तु वाहिन्याः पृतनेति विचक्षणैः  ॥  चमूस्तु पृतनास्तिस्रश्चम्वस्तिस्रस्त्वनीकिनी । अनीकिनीं दशगुणां प्राहुरक्षौहिणीं बुधाःइति । यस्याहमितिसन्धिरार्षः । पतिः, पालयिता--ऽपातेर्डतिःऽ ईश्वरःस्वामी । योद्धेति तृच् । अस्तीति शेषः, तेर्यज्ञविघ्नकरैरिति च शेषः ॥ १।२०।३ ॥   

 ॥ १।२०।४,५ ॥ इमे शूराश्च विक्रान्ता भृत्या मे ऽस्त्रविशारदाः ।  

योग्या रक्षोगणैर्योद्धुं न रामं नेतुमर्हसि  ॥  ४  ॥   

अहमेव धनुष्पाणिर्गोप्ता समरमूर्धनि ।  

यावत्प्राणान् धरिष्यामि तावद्योत्स्ये निशाचरैः  ॥  ५  ॥   

अत एवसमरमूर्धनीत्यादि ॥ १।२०।४,५ ॥   

 ॥ १।२०।६,७ ॥ निर्विघ्ना व्रतचर्या सा भविष्यति सुराक्षिता ।  

अहं तत्र गमिष्यामि न रामं नेतुमर्हसि  ॥  ६  ॥   

बालो ह्यकृतविद्यश्च न च वेत्ति बलाबलम् ।  

न चास्रबलसंयुक्तो न च युद्धविशारदः  ॥  ७  ॥   

न चासौ रक्षसां योग्यः, कूटयुद्धा हि ते भृशम् ।  

रामनयने का ऽनुपपत्तिरित्यतस्तद्वर्णनम्बाल इत्यादि । ऊनषोडशवर्षत्वादेव बालत्वम् । अत एवाकृतसर्वविद्यश्च । न हि धनुर्वेदे बालस्याधिकारः । अयमेव हेतुरग्रिमविशेषणानामपि सिद्धौ न चासौ रक्षसां योग्य इति । तत्सम्बन्धिनि रण इति शेषः । कुत इत्यतःकूटेत्यादि । ऽकूटं कपटशालादौऽ ॥ १।२०।६,७ ॥   

 ॥ १।२०।८ ॥ विप्रयुक्तो हि रामेण मुहूर्तमपि नोत्सहे  ॥  ८  ॥   

जीवितुं मुनिशार्दूल न रामं नेतुमर्हसि ।  

तिष्ठतु रामस्य क्षमचिन्ता मद्वृत्तान्त एतावानित्याहविप्रयुक्त इत्यादि ॥ १।२०।८ ॥   

 ॥ १।२०।९ ॥ अथ वा राघवं ब्रह्मन् नेतुमिच्छसि सुव्रत  ॥  ९  ॥   

चतुरङ्गसमायुक्तं मया च सहितं नय ।  

अनन्तरोक्तानुपपत्तिपरिहारःअथवेत्यादि ॥ १।२०।९ ॥   

 ॥ १।२०।१० ॥ षष्टिर्वर्षसहस्राणि जातस्य मम कौशिक  ॥  १०  ॥   

दुःखेनोत्पादितश्चायं न रामं नेतुमर्हसि ।  

इतश्चेतश्च रामनयनमयुक्तमित्याहषष्टिरित्यादि । जातस्य ममेति । अतीतानि तदनन्तरमिति शेषः । दुःखंव्रतोपवासयज्ञदीक्षालक्षणम् ॥ १।२०।१० ॥   

 ॥ १।२०।११ ॥ चतुर्णामात्मजानां हि प्रीतिः परमिका मम  ॥  ११  ॥   

ज्येष्ठं धर्मप्रधानं च न रामं नेतुमर्हसि ।  

परमिका । परमशब्दात्स्वार्थे कः । ऽप्रत्ययस्थात्ऽ इत्यादिना इत्वम् ॥ १।२०।११ ॥   

 ॥ १।२०।१२ ॥ किंवीर्या राक्षसास्ते च कस्य पुत्राश्च ते च के ?  ॥  १२  ॥   

कथंप्रमाणाः के चैतान् रक्षन्ति मुनिपुङ्गव ।  

अथ सर्वथा रामनयनमन्याय्यमिति प्रतिपादयितुं योद्धव्यरक्षस्वरूपादिप्रश्नःकिंवीर्या इत्यादि । के च त इति । किंनामान इति यावत् । कथंप्रमाणाःकिंवाक्यप्रमाणकाः ॥ १।२०।१२ ॥   

 ॥ १।२०।१३ ॥ कथं च प्रतिकर्तव्यं तेषां रामेण रक्षसाम्  ॥  १३  ॥   

मामकैर्वा बलैर्ब्रह्मन् मया वा कूटयोधिनाम् ।  

तेषां प्रतिकर्तव्यंप्रतिक्रिया संहारश्च कथं स्यात् ॥ १।२०।१३ ॥   

 ॥ १।२०।१४ ॥ सर्वं मे शंस भगवन् कथं तेषां मया रणे  ॥  १४  ॥   

स्थातव्यं दुष्टभावानां, वीर्योत्सिक्ता हि राक्षसाः ।  

दुष्टभावानां तेषां सम्बधिनि रण इति योजना ॥ १।२०।१४ ॥   

 ॥ १।२०।१५,१६ ॥ तस्य तद्वचनं श्रुत्वा विश्वामित्रो ऽभ्यभाषत  ॥  १५  ॥   

पौलस्त्यवंशप्रभवो रावणो नाम राक्षसः ।  

स ब्रह्मणा दत्तवरस्त्रैलोक्यं बाधते भृशम्  ॥  १६  ॥   

महाबला महावीर्यो राक्षसैर्बहुभिर्वृतः ।  

त्रैलोक्यं बाधत इति । इदं किं वीर्या इत्यस्योत्तरम् ॥ १।२०।१५,१६ ॥   

 ॥ १।२०।१७ ॥ श्रूयते हि महावीर्यो रावणो राक्षसाधिपः  ॥  १७  ॥   

साक्षाद्वैश्रवणभ्राता पुत्रो विश्रवसो मुनेः ।  

प्रसिद्धश्चायं रावण इत्युच्यतेश्रूयत इति ॥ १।२०।१७ ॥   

 ॥ १।२०।१८,१९ ॥ यदा स्वयं न यज्ञस्य विघ्नकर्ता महाबलः  ॥  १८  ॥   

तेन सञ्चोदितौ द्वौ तु राक्षसौ वै महाबलौ ।  

मारीचश्च सुबाहुश्च यज्ञविघ्नं करिष्यतः  ॥  १९  ॥   

यदा स्वयं न विघ्नकर्तेति । अलक्ष्यत्वादिनेति शेषः । तेन सञ्चोदिताविति किंप्रमाणा इत्यस्योत्तरम् ॥ १।२०।१८,१९ ॥   

 ॥ १।२०।२० ॥ इत्युक्तो मुनिना तेन राजोवाच मुनिं तदा ।  

न हि शक्तो ऽस्मि सङ्ग्रामे स्थातुं तस्य दुरात्मनः  ॥  २०  ॥   

अथ रक्षःस्वरूपादि प्रश्ने रावणप्रसङ्गेन स्वयमेव निवृत्तिप्रतिक्रियाप्रत्याशो राजा ऽ ऽहइत्युक्त इत्यादि ॥ १।२०।२० ॥   

 ॥ १।२०।२१ ॥ स त्वं प्रसादं धर्मज्ञ कुरुष्व मम पुत्रके ।  

मम चैवाल्पभाग्यस्य दैवतं हि भवान् गुरुः  ॥  २१  ॥   

अल्पभाग्यस्येति । प्रकृतिनियोगकरणासमर्थत्वादित्याशयः । कथं तर्हि मत्प्रसादप्रसङ्ग इत्यत्राहदैवतं हीत्यादि । देवताःब्रह्मविदः परमाचार्याश्च नित्यकृतार्थत्वतः कुतश्चित्किञ्चिदलाभान्न कोपादिविकृतिं प्राप्नुवन्तीत्याशयः ॥ १।२०।२१ ॥   

 ॥ १।२०।२२ ॥ देवदानवगन्धर्वाः यक्षाः पतगपन्नगाः ।  

न शक्ता रावणं सोढुं किं पुनर्मानवा युधि  ॥  २२  ॥   

रावणसङ्ग्रामाद्वैमुख्यमपि न मे दूषणं, अशक्यार्थत्वादित्याहदेवेत्यादि ॥ १।२०।२२ ॥   

 ॥ १।२०।२३ ॥ स हि वीर्यवतां वीर्यमादत्ते युधि राक्षसः ।  

तेन चाहं न शक्नोमि संयोद्धुं तस्य वा बलैः  ॥  २३  ॥   

सबलो वा मुनिश्रेष्ठ सहितो वा ममात्मजैः ।  

वीर्यमादत्त इति । आहरतीति यावत् । तस्य वा बलैःमारीचादिभिरिति यावत् ॥ १।२०।२३ ॥   

 ॥ १।२०।२४ ॥ कथमप्यमरप्रख्यं सङ्ग्रामाणामकोविदम्  ॥  २४  ॥   

बालं मे तनयं ब्रह्मन् नैव दास्यामि पुत्रकम् ।  

अमरप्रख्यंदेवतुल्यरूपादिमन्तम् । तर्हि यज्ञरक्षायै देहि इत्यत्राहसङ्ग्रामाणामित्यादि । पुत्रकमिति । अनुकम्पायां कन् । अनुकम्पाया विषयभूतमिति यावत् ॥ १।२०।२४ ॥   

 ॥ १।२०।२५,२६ ॥ अथ कालोपमौ युद्धे सुतौ सुन्दोपसुन्दयोः  ॥  २५  ॥   

यज्ञविघ्नकरौ तौ, ते नैव दास्यामि पुत्रकम् ।  

तयोरन्यतरेणाहं योद्धा स्यां स सुहृद्गणः  ॥  २६  ॥   

सुन्दोपसुन्दयोस्तौ सुतौ युद्धे कालोपमौमारीचसुबहू इति यावत् । अतः तद्युद्धस्य पुत्रकं न दास्यामीति ॥ १।२०।२६ ॥   

 ॥ १।२०।२७ ॥ इति नरपतिजल्पनाद्द्विजेन्द्रं  

कुशिकसुतं सुमहान् विवेश मन्युः ।  

सुहुत इव समिद्भिराज्यसिक्तः  

समभवदुज्वलितो महर्षिवह्निः  ॥  २७  ॥   

इत्यार्षे श्रीमद्रामायणे बालकाण्डे विंशः सर्गः  

--  

सुहुतः प्रथमं शुष्कसमिद्भिः पश्चादाज्यसिक्तो ऽग्निरिवेति योजना । सार (२७) मानः ॥ १।२०।२७ ॥   

इति श्रीमद्रामायणामृतकतकटीकायां बालकाण्डे विंशः सर्गः  

  

