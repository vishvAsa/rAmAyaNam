+++
title = "०३४"

+++
अथ चतुस्त्रिंशः सर्गः  

\[विश्वामित्रवंशवर्णनम्\]  

 ॥ १।३४।१ ॥ कृतोद्वाहे गते तस्मिन् ब्रह्मदत्ते च राघव  

अपुत्रः पुत्रलाभाय पौत्रीमिष्टिमकल्पयत्  ॥  १  ॥   

अथ प्रकृते किं ततः इत्यतःकृतोद्वाह इत्यादि । अपुत्र इति । पूर्वं कन्याशतमात्रस्यैव लाभात् । पुत्रार्थेयं पौत्री ॥ १।३४।१ ॥   

 ॥ १।३४।२ ॥ इष्ट्यां च वर्तमानायां कुशनाभं महीपतिम् ।  

उवाच परमोदारः कुशो ब्रह्मसुतस्तदा  ॥  २  ॥   

कुशः--कुशनाभस्य पिता ॥ १।३४।२ ॥   

 ॥ १।३४।३ ॥ पुत्र ते सदृशः पुत्रो भविष्यति सुधार्मिकः ।  

गाधिं प्राप्यसि तेन त्वं कीर्तिं लोके च शाश्वतीम्  ॥  ३  ॥   

किमुवाचेत्यतः--पुत्रेत्यादि । हे पुत्र कुशनाभ ते--तव सदृशः सुधार्मिकः पुत्रो भविष्यति, पुत्रीयेष्टिसमाप्त्यनन्तरं किञ्चित्कालात्परं भविष्यति, न तु द्रौपद्यादिवत् तत्कालम् । हे पितः को ऽसौ मया प्रापणीयपुत्रः ? इत्यतःगाधिमिति । गाधिंगाधिनामानं पुत्रं प्राप्स्यसि तेन च गाधिना शाश्वतींशश्वद्भवां, अण्, बहिषष्टिलोपवचनादव्ययानां भमात्रे टिलोपः क्कचिन्न, ततो ङीष्, कीर्तिं प्राप्स्यति ॥ १।३४।३ ॥   

 ॥ १।३४।४ ॥ एवमुक्त्वा कुशो राम कुशनाभं महीपतिम् ।  

जगामाकाशमाविश्य ब्रह्मलोकं सनातनम्  ॥  ४  ॥   

एवमुक्त्वा कुशः आकाशमाविश्य ब्रह्मलोकं जगाम । एतेन रामवत् कुशस्यापि ब्रह्मपुत्रावतारत्वनिरतिशयवैभवतः पुत्रानुग्रहपूर्वं सशरीरतया स्वीयब्रह्मलोकप्रत्ययापत्तिरुक्ता । अयमर्थं इदानीन्तनानामपि ब्रह्मांशावताराणां अविशिष्टः ॥ १।३४।४ ॥   

 ॥ १।३४।५ ॥ कस्य चित्त्वथ कालस्य कुशनाभस्य धीमतः ।  

जज्ञे परमधर्मिष्ठो गाधिरित्येव नामतः  ॥  ५  ॥   

कस्य चित्त्वथ कालस्येति । अत्ययानन्तरमिति शेषः । गाधिरित्येव नामत इति । यथा पित्रा कुशेनोक्तं तेनैव प्रकारेणेत्यर्थः ॥ १।३४।५ ॥   

 ॥ १।३४।६ ॥ स पिता मम काकुत्स्थ गाधिः परमधार्मिकः ।  

कुशवंशप्रसूतो ऽस्मि कौशिको रघुनन्दन  ॥  ६  ॥   

ममेति । अस्मदर्थो विश्वामित्रः । कुशवंशप्रसूत इति यतः अतः कौशिको ऽस्मि । अपत्यादित्वादापत्यष्ठक् । एवं स्थिते मिथ्यापक्रियाः बह्वजल्पत् शाब्दिकमानी कश्चित् ॥ १।३४।६ ॥   

 ॥ १।३४।७ ॥ पूर्वजा भगिनी चापि मम राघव सुव्रता ।  

नाम्ना सत्यवती नाम ऋचीके प्रतिपादिता  ॥  ७  ॥   

पूर्वजेति । न केवलमहं गाधेरेकः पुत्रः मम पूर्वजा ज्येष्ठा भगिनी चास्ति । ऋचीके प्रतिपादितेति । ऋचीकाय दत्तेति यावत् ॥ १।३४।७ ॥   

 ॥ १।३४।८,९ ॥ सशरीरा गता स्वर्गं भर्तारमनुवर्तिनी ।  

कौशिकी परमोदारा प्रवृत्ता च महानदी  ॥  ८  ॥   

दिव्या पुण्योदका रम्या हिमवन्तमुपाश्रिता ।  

लोकस्य हितकाम्यार्थं प्रवृत्ता भगिनी मम  ॥  ९  ॥   

सशरीरा स्वर्गं गतेत्यत्र साधनोपदेशः--भर्तारमनुवर्तिनीति । किमुक्तमेतेन ? अनुमरणं कृतवतीत्येव । अपि चान्यदप्यस्ति तस्याश्चरितमित्युच्यते--कौशिकीत्यादि । महानदीमहानदीरूपिणी च प्रवृत्ता । क्कैवं प्रवृत्तेत्यतो--हिमवन्तमुपाश्रितेति । किं प्रयोजनेनैवं प्रवृत्तिरित्यतः--लोकस्येत्यादि ।  

हितकाम्यार्थंइष्टकाम्यार्थसिद्ध्यर्थमित्यर्थः ॥ १।३४।९ ॥   

 ॥ १।३४।१० ॥ ततो ऽहं हिमवत्पार्श्वे वसामि निरतः सुखम् ।  

भगिन्यां स्नेहसंयुक्तः कौशिक्यां रघुनन्दन  ॥  १०  ॥   

तत इति । यतो भगिन्यां स्नेहसंयुक्तः, तत एव हिमवत्पार्श्वे वर्तमानायां कौशिक्यां निरतःनित्यप्रतिष्ठितः सुखं वसामि ॥ १।३४।१० ॥   

 ॥ १।३४।११ ॥ सा तु सत्यवती पुण्या सत्ये धर्मे प्रतिष्ठिता ।  

पतिव्रता महाभागा कौशिकी सरितां वरा  ॥  ११  ॥   

इतश्च तस्यां वासः--सा त्वित्यादि ॥ १।३४।११ ॥   

 ॥ १।३४।१२ ॥ अहं हि नियमाद्राम हित्वा तां समुपागतः ।  

सिद्धाश्रममनुप्राप्य सिद्धो ऽस्मि तव तेजसा  ॥  १२  ॥   

ननु दिव्यवैभवकौशिकीनित्यप्रतिष्ठस्य कुतस्स्सिद्धाश्रमागम इत्यतः--अहं हीत्यादि । नियमादिति । गयापिण्डदानवत् सिद्धाश्रमैकसिद्धियागाविशेषसिद्धिहेतोरित्यर्थः । आगमनकार्यं च त्वदनुग्रहात् सिद्धमित्याहसिद्धाश्रममित्यादि ॥ १।३४।१२ ॥   

 ॥ १।३४।१३ ॥ एषा राम ममोत्पत्तिः स्वस्य वंशस्य कीर्तिता ।  

देशस्य च महाबाहो यन्मां त्वं परिपृच्छसि  ॥  १३  ॥   

उपसंहरतिएषेत्यादि । मम गाधेरुत्पत्तिः, स्वस्य वंशस्य कुशात् ब्रह्मपुत्रात् उत्पत्तिः कीर्तिता । देशस्य शोणाकूलीयदेशस्य गिरिव्रजस्य प्राचीनकर्त्रधिष्ठानमूलो वैभवश्च कीर्तितः । हे राम त्वं यद्वृत्तान्तं मां परिपृच्छसि, वर्तमानसामीप्ये लट्, पर्यपृच्छः, तत्सर्वमुक्तमिति शेषः ॥ १।३४।१३ ॥   

 ॥ १।३४।१४ ॥ गतो ऽर्धरात्रः काकुत्स्थ कथाः कथयतो मम ।  

निद्रामभ्येहि, भद्रं ते, मा भूद्विघ्नो ऽध्वनीह नः  ॥  १४  ॥   

अतः परं न प्रष्टव्यमित्याह--गत इत्यादि । अर्धं रात्रेः अर्धरात्रः । ऽअर्धं नपुंसकम्ऽ इति समासः । ऽअहस्सर्वऽ इत्यच् । ऽरात्राह्नऽ इत्यादिना पुंस्त्वम् । इहाध्वनि विघ्नो मा भूदिति । श्वोगान्तव्याध्वनि निद्राभावप्रयुक्तजाड्यमूलो विघ्नो मा भूदित्यर्थः ॥ १।३४।१४ ॥   

 ॥ १।३४।१५ ॥ निष्पन्दास्तरवः सर्वे निलीना मृगपक्षिणः ।  

नैशेन तमसा व्याप्ता दिशश्च रघुनन्दन  ॥  १५  ॥   

निष्पन्दास्तरवस्सर्व इति । मध्यरात्रे वायोश्चाल्पस्पन्दादेकदेशस्पन्दमूलशकुन्यादीनामप्यस्पन्दात्तरूणामप्यस्पन्दत्वम् ॥ १।३४।१५ ॥   

 ॥ १।३४।१६ ॥ शनैर्वियुज्यते सन्ध्या नभो नेत्रैरिवावृतम् ।  

नक्षत्रतारागहनं ज्योतिर्भिरवभासते  ॥  १६  ॥   

शनैर्वियुज्यत इति । वर्तमानसमीप्ये भूते लट्, वियुक्तेति यावत् ।  

अश्विन्यादिनक्षत्रैः केवलताराभिश्च गहनंव्याप्तं नभः उक्तरूपैः ज्येतिर्भिःउपाधिभिः नैत्रैःचक्षुर्भिः सहस्राक्षवदावृतंव्याप्तमिव अवभासते । एवं स्थिते नैत्रेरंशुकैरित्यादि प्रलपति ॥ १।३४।१६ ॥   

 ॥ १।३४।१७ ॥ उत्तिष्ठति च शीतांशुः शशी लोकतमोनुदः ।  

ह्लादयन् प्राणिनां लोके मनांसि प्रभया विभो  ॥  १७  ॥   

उत्तिष्ठतीति । ऽउदो ऽनूर्ध्वकर्मणिऽ इति निषेधादात्मनेपदाभावः । तमो नुदतीति--तमोनुदः, उपधालक्षणः कः ॥ १।३४।१७ ॥   

 ॥ १।३४।१८ ॥ नैशानि सर्वभूतानि प्रचरन्ति ततस्ततः ।  

यक्षराक्षससङ्घाश्च रौद्राश्च पिशिताशनाः  ॥  १८  ॥   

निशायां प्रभवानि नैशानि । ऽप्रभवतिऽ इत्यण् ॥ १।३४।१८ ॥   

 ॥ १।३४।१९ ॥ एवमुक्त्वा महातेजा विरराम महामुनिः ।  

साधु साध्विति तं सर्वे ऋषयो ह्यभ्यपूजयन्  ॥  १९  ॥   

अभ्यपूजयन् । अस्तुवन्निति यावत् ॥ १।३४।१९ ॥   

 ॥ १।३४।२० ॥ कुशिकानामयं वंशो महान् धर्मपरः सदा ।  

ब्रह्मोपमा महात्मानः कुशवंश्या नरोत्तमाः  ॥  २०  ॥   

तस्यैव प्रकारविशेषः--कुशिकानामित्यादि । गाधेः कुशिक इति नामान्तरम् । कुशिकस्य गोत्रापत्यं, ऽअनृष्यानन्तर्येऽ इत्यादिना अञ्, तस्य बहुषु ऽयञञोश्चऽ इति लुक्, कुशिकानां--तद्गोत्रजानामित्यर्थः । ब्रह्मोपमा इति । ब्रह्मर्षितुल्या इति यावत् ॥ १।३४।२० ॥   

 ॥ १।३४।२१ ॥ विशेषेण भवानेव विश्वामित्रो महायशाः ।  

कौशिकी च सरिच्छ्रेष्ठा कुलोद्योतकरी तव  ॥  २१  ॥   

भवानेवेति । महात्मेत्यनुकर्षः ॥ १।३४।२१ ॥   

 ॥ १।३४।२२ ॥ इति तैः मुनिशार्दूलैः प्रशस्तः कुशिकात्मजः ।  

निद्रामुपागमच्छ्रीमान् अस्तंगत इवांशुमान्  ॥  २२  ॥   

प्रशस्तःस्तुतः, ऽशंसुस्तुतौऽ ऽयस्य विभाषाऽ इति नेट्, ऽअनिदिताम्ऽ इति नलोपः । श्रीमान्दिव्यविद्यैश्वर्यवान् । निद्रामुपागमत् इत्यत्र हेतुगर्भं विशेषणम्अस्तगत इत्यादि । अस्तमितः अंशुमान्सूर्यो यस्मै स तथा ॥ १।३४।२२ ॥   

 ॥ १।३४।२३ ॥ रामो ऽपि सहसौमित्रिः किञ्चिदागतविस्मयः ।  

प्रशस्य मुनिशार्दूलं निद्रां समुपसेवते  ॥  २३  ॥   

इत्यार्षे श्रीमद्रामायणे बालकाण्डे चतुस्त्रिंशः सर्गः  

--  

प्रशस्येति ल्यप् । स्थानिवत्त्वेन कित्वादनुनासिकलोपः । सेवतेसेवते स्म । गोष्ठ (२३)मानः सर्गः ॥ १।३४।२३ ॥   

इति श्रीमद्रामायणामृतकतकटीकायां बालकाण्डे चतुस्त्रिंशः सर्गः  

  

