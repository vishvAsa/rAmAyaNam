+++
title = "०४३"

+++
अथ त्रिचत्वारिंशः सर्गः  

\[गङ्गावतरणम्\]  

 ॥ १।४३।१ ॥ देवदेवे गते तस्मिन् सो ऽङ्गुष्ठाग्रनिपीडिताम् ।  

कृत्वा वसुमतिं राम संवत्सरमुपासत  ॥  १  ॥   

अथ भगीरथस्य गङ्गावतरणयात्राशेषकथनम्--देवदेव इत्यादि । आजानजानामपि देवानां देवः, सर्वालङ्कारोपचारभूतिकृत्यविमुक्ततानीत्यादियोगाद्देवतानामीशस्स्वेशित्रनुग्रहादित्युच्यमानदिविदेवधर्मत्वसम्पादकः । अङ्गुष्ठाग्रेति । एकाङ्गुष्ठाग्रेणेति यावत् । उपासतेति । छान्दसं बहुवचनम् । उमापतिमिति शेषः ॥ १।४३।१ ॥   

 ॥ १।४३।२,३,४ ॥ \[ऊर्ध्वबाहुर्निरालम्बो वायुभक्षो निराश्रयः ।  

अचलस्स्थाणुवत् स्थित्वा रात्रिंदिवमरिन्दम  ॥ \]  

अथ संवत्सरे पूर्णे सर्वलोकनमस्कृतः ।  

उमापतिः पशुपती राजानमिदमब्रवीत्  ॥  २  ॥   

प्रीतस्ते ऽहं नरश्रेष्ठ करिष्यामि तव प्रियम् ।  

\[तमब्रवीन्नृपवरो गङ्गां धारय वै हर  ॥   

इत्युक्तो वचनं भर्गः करिष्यामि प्रियं तव ।\]  

शिरसा धारयिष्यामि शैलराजसुतामहम्  ॥  ३  ॥   

१ततो हैमवती ज्येष्ठा सर्वलोकनमस्कृता ।  

तथा सतिमहद्रूपं कृत्वा वेगं च दुस्सहम्  ॥  ४  ॥   

आकाशादपतद्राम शिवे शिवशिरस्युत ।  

तथा सतीति । ईश्वरेण धारणाङ्गीकारे सतीत्यर्थः । शिवेशोभने । उतअनन्तरम् ॥ १।४३।४ ॥   

 ॥ १।४३।५ ॥ अचिन्तयच्च सा देवी गङ्गा परमदुर्धरा ।  

विशाम्यहं हि पातालं स्रोतसा गृह्य शङ्करम्  ॥  ५  ॥   

ननु महद्रूपं वेगं दुस्सहं च किमर्थमकरोदित्यतः--अचिन्तयदित्यादि ॥ १।४३।५ ॥   

 ॥ १।४३।६ ॥ तस्यावलेपनं ज्ञात्वा क्रुद्धस्तु भगवान् हरः ।  

तिरोभावयितुं बुद्धिं चक्रे त्रिनयनस्तदा  ॥  ६  ॥   

तस्यावलेपनमिति । छान्दसस्सन्धिः । अवलेपनंस्वस्यापि स्रोतसा ऽभिभवनचिन्तारूपं गर्वम् । तिरोभावयितुंतिरोहितांअभिभूतां कर्तुम् ॥ १।४३।६ ॥   

 ॥ १।४३।७ ॥ सा तस्मिन् पतिता पुण्या पुण्ये रुद्रस्य मूर्धनि ।  

हिमवत्प्रतिमे राम जटामण्डलगह्वरे  ॥  ७  ॥   

जटामण्डलेन गह्वरेदुष्प्रवेशनिर्गमे ॥ १।४३।७ ॥   

 ॥ १।४३।८ ॥ सा कथंचिन्महीं गन्तुं नाशक्नोद्यत्नमास्थिता ।  

नैव निर्गमनं लेभे जटामण्डलमोहिता  ॥  ८  ॥   

यत्नमास्थिता ऽपि महीं गन्तुं नाशक्नोत् । अन्ततः निर्गमनंजटामण्डलाद्बहिर्निर्गमनमपि न लभे ॥ १।४३।८ ॥   

 ॥ १।४३।९ ॥ तत्रैवा १बभ्रमद्देवी संवत्सरगणान् बहून् ।  

तामपश्यन् पुनस्तत्र तपः परममास्थितः  ॥  ९  ॥   

तर्हि किं कृतवतीत्यत्रोच्यते--तत्रैवेत्यादि । अबभ्रमदिति । भ्रान्ता ऽभूत् । सन्वदित्वाभावः छान्दसः । अथ जटया तिरोहितां गङ्गां अपश्यन् भगीरथः पुनश्च तत्र तत्प्राप्तिविषये हरमुद्दिश्य परमं तप आस्थितः  ॥  ९  ॥   

(१ बभ्रमत्ङ) ॥ १।४३।९ ॥   

 ॥ १।४३।१० ॥ अनेन तोषितश्चासीत् अत्यर्थं रघुनन्दन  

विससर्ज ततो गङ्गां हरो बिन्दुसरः प्रति  ॥  १०  ॥   

ततः अनेन तपसा हरः तोषितश्चासीत् । ततस्तुष्टस्सन् हरो बिन्दुसरः प्रति, हिमवति ब्रह्मनिर्मितसरोविशेषो बिन्दुसरः, तत्प्रति विससर्ज ॥ १।४३।१० ॥   

 ॥ १।४३।११ ॥ तस्यां विसृज्यमानायां सप्त स्रोतांसि जज्ञिरे ।  

ह्लादिनी पावनी चैव नलिनी च तथा ऽपरा  ॥  ११  ॥   

तस्यामित्यादिना त्रिपथगमनं भगीरथतपोहेतुकमुक्तम् ॥ १।४३।११ ॥   

 ॥ १।४३।१२,१३ ॥ तिस्रः प्राचीं दिशं जग्मुः गङ्गाश्शिवजलाश्शुभाः ।  

सुचक्षुश्चैव सीता च सिन्धुश्चैव महानदी  ॥  १२  ॥   

१ तिस्रस्त्वेता दिशं जग्मुः प्रतीचीं तु शुभोदकाः ।  

सप्तमी चान्वगात्तासां भगीरथमथो नृपम्  ॥  १३  ॥   

एतेन त्रीन् पथः केन हेतुनेत्यस्योत्तरं जातमेव  ॥  १३  ॥   

(१ एतदनन्तरं--ऽतथैव चालिका नाम विश्रुता लोकपावनी ।ऽ इत्यधिकं क्कचित्ङ।) ॥ १।४३।१३ ॥   

 ॥ १।४३।१४ ॥ भगीरथो ऽपि राजर्षिः दिव्यं स्यन्दनमाश्रितः ।  

प्रायादग्रे महातेजा गङ्गा तं चाप्यनुव्रजत्  ॥  १४  ॥   

अतः परं ऽकर्मभिः कैस्समन्विताऽ इति बहुवचनदर्शितचरितभेदप्रश्नस्योत्तरम्--भगीरथो ऽपीत्यादि । तं चापीति । प्रागुत्तरदिशीव दक्षिणाञ्जिगमिषुञ्चाप्यनुव्रजत् । अडभाव आर्षः ॥ १।४३।१४ ॥   

 ॥ १।४३।१५ ॥ गगनाच्छङ्करशिरः, ततो धरणिमाश्रिता ।  

व्यसर्पत जलं तत्र तीव्रशब्दपुरस्कृतम्  ॥  १५  ॥   

तीव्रशब्दपुरस्कृतमित्यत्र हेतुः--गगनादित्यादि ॥ १।४३।१५ ॥   

 ॥ १।४३।१६ ॥ मत्स्यकच्छपसङ्घैश्च शिंशुमारगणैस्तदा ।  

पतद्भिः पतितैश्चान्यैः व्यरोचत वसुन्धरा  ॥  १६  ॥   

"शिंशुमारस्त्वम्बुकपिः" इति वैजयन्ती । कप्याकारो जलचरविशेष इत्यार्थः । पतद्भिरिति वर्तमानप्रयोगः ॥ १।४३।१६ ॥   

 ॥ १।४३।१७ ॥ ततो देवर्षिगन्धर्वा यक्षाः सिद्धगणास्तदा ।  

व्यलोकयन्त ते तत्र गगनाद्गां गतां तथा  ॥  १७  ॥   

गगनात् गां गतामिति । रुद्रजटाकाशात् भुवमित्यर्थः ॥ १।४३।१७ ॥   

 ॥ १।४३।१८ ॥ विमानै१र्गगनाकारैर्हयैर्गजवरैस्तदा ।  

पारिप्लव२गताश्चापि देवतास्तत्र विष्ठिताः  ॥  १८  ॥   

गजवरैरिति । चरन्त इति शेषः । गगनशब्देन मेधा लक्ष्यन्ते । पारिप्लवो यानभेदः (शिबिकादिभेदः) शिबिकादिरूपः कुबेरादेः तं गताः । द्वितीयासमासः  ॥  १८  ॥   

(घारिप्लवं संभ्रमं गतैरिति विमानादिविशेषणम्गो)  

(१ र्नगराकारैःङ)  

(गतैःङ) ॥ १।४३।१८ ॥   

 ॥ १।४३।१९ ॥ तदद्भुततमं लोके गङ्गापतनमुत्तमम् ।  

दिदृक्षवो देवगणाः समीयुरमितौजसः  ॥  १९  ॥   

अमितौजसो देवगणाः इत्यनेन वस्वादय उच्यन्ते ॥ १।४३।१९ ॥   

 ॥ १।४३।२० ॥ सम्पतद्भिस्सुरगणैस्तेषामाभरणौजसा ।  

शतादित्यमिवाभाति गगनं गततोयदम्  ॥  २०  ॥   

उक्तविशेषणमूलमुपमानं--सम्पतद्भिरित्यादि ॥ १।४३।२० ॥   

 ॥ १।४३।२१ ॥ शिंशुमारोरगगणैर्मीनैरपि च चञ्चलैः ।  

विद्युद्भिरिव विक्षिप्तमाकाशमभवत्तदा  ॥  २१  ॥   

विक्षिप्तैः--निस्सृतैरिति यावत् । विद्युच्छब्दो ऽपि पुल्लिङ्गः, लिङ्गमशास्यमिति प्रयोगैकावसेयत्ववादाल्लिङ्गस्य । कथं तर्हि विद्युदादेर्नियतलिङ्गपाठः ? प्रायो ऽभिप्रायादित्येव ॥ १।४३।२१ ॥   

 ॥ १।४३।२२ ॥ पाण्डुरैः सलिलोत्पीडैः कीर्यमाणैः सहस्रधा ।  

शारदाभ्रैरिवाकीर्णैः गगनं हंससंप्लवैः  ॥  २२  ॥   

सलिलोत्पीडःफेनः । सहस्रधा कीर्यमाणैरिति । वाय्वाद्युपाधित इति शेषः । अत एव आकीर्णैश्शारदाभ्रैरिव हंससंप्लवैः हंससमूहैरिव च गगनं आभातीति पूर्वेणान्वयः । एवं पाङ्क्ते पाठे अर्थे च स्थिते आकीर्णमिति पठति । सलिलोत्पीडो जलपिण्ड इति च १व्याकरोति  ॥   

(१ मज्ञेश्वरतीर्थः) ॥ १।४३।२२ ॥   

 ॥ १।४३।२३ ॥ क्वचिद्द्रुततरं याति कुटिलं क्वचिदायतम् ।  

विनतं २क्वचिदुद्धूतं क्वचिद्याति शनैः शनैः  ॥  २३  ॥   

क्वचिद्दूततरं यातीति । ३गङ्गासलिलमिति शेषः । आयतं--बहुप्रेदेशव्यापितया विस्तृतप्रवाहं, क्वचिद्विनतंअगाधदेशे सङ्कुचितप्रवाहं । उद्धूतमिति । पाषाणादिताडनादिति शेषः । इदमेवोर्ध्वपथगमने ऽपि निमित्तम्  ॥  २३  ॥   

(२ क्वचिदुद्भूतम्--ङ)  

(३ गाङ्ग सलीलमित्यार्षःग) ॥ १।४३।२३ ॥   

 ॥ १।४३।२४,२५ ॥ सलिलेनैव सलिलं क्वचिदभ्याहतं पुनः ।  

महुरूर्ध्वमुखं गत्वा पपात वसुधातलम्  ॥  २४  ॥   

तच्छङ्करशिरोभ्रष्टं भ्रष्टं भूमितले पुनः ।  

व्यरोचत तदा तोयं निर्मलं गतकल्मषम्  ॥  २५  ॥   

निर्मलत्वे हेतुः भ्रंशद्वयम् ॥ १।४३।२५ ॥   

 ॥ १।४३।२६ ॥ तत्र देवर्षिगन्धर्वा वसुधातलवासिनः ।  

भवाङ्गपतितं तोयं पवित्रमिति पस्पृशुः  ॥  २६  ॥   

भवाङ्गं--जटा ॥ १।४३।२६ ॥   

 ॥ १।४३।२७,२८ ॥ शापात्प्रपतिता ये च गगनाद्वसुधातलम् ।  

कृत्वा तत्राभिषेकं ते बभूवुर्गतकल्मषाः  ॥  २७  ॥   

१ धूतपापाः पुनस्तेन तोयेनाथ २शुभान्विताः ।  

पुनराकाशमाविश्य स्वांल्लोकान् प्रतिपेदिरे  ॥  २८  ॥   

न केवलं पापसंहारमात्रं कृत्यं गङ्गायाः अपि तु पुण्यलोकप्रापणमपीत्युच्यते--पुनराकाशमित्यादि  ॥  २८  ॥   

(१ धूतशापाः--ज)  

(२ सुभास्वता--ङ। ज) ॥ १।४३।२८ ॥   

 ॥ १।४३।२९ ॥ मुमुदे मुदितो लोकस्तेन तोयेन भास्वता ।  

कृताभिषेको गङ्गायां बभूव विगतक्लमः  ॥  २९  ॥   

दर्शनमात्रेण मुदितो लोकः विशिष्य स्नानपानादिना मुमुदे ॥ १।४३।२९ ॥   

 ॥ १।४३।३०,३१,३२ ॥ भगीरथो ऽपि राजर्षिर्दिव्यं स्यन्दनमास्थितः ।  

प्रायादग्रे महातेजास्तं गङ्गा पृष्ठतो ऽन्वगात्  ॥  ३०  ॥   

देवाः सर्षिगणाः सर्वे दैत्यदानवराक्षसाः ।  

गन्धर्वयक्षप्रवराः सकिन्नरमहोरगाः  ॥  ३१  ॥   

सर्वाश्चाप्सरसो राम भगीरथ ३रथानुगाः ।  

गङ्गामन्वगमन् प्रीताः सर्वे जलचराश्च ये  ॥  ३२  ॥   

भगीरथरथानुगास्सन्तो गङ्गामन्वगमन् । एतेन स्वस्वपुरुषार्थप्रयोजना गङ्गासेवोपदिष्टा  ॥  ३२  ॥   

(३ रथानुगाम्घ) ॥ १।४३।३२ ॥   

 ॥ १।४३।३३ ॥ यतो भगीरथो राजा ततो गङ्गा यशस्विनी ।  

जगाम सरितां श्रेष्ठा सर्वपापविनाशिनी  ॥  ३३  ॥   

यतस्तत इति । यत्र तत्रेति यावत् ॥ १।४३।३३ ॥   

 ॥ १।४३।३४ ॥ ततो हि यजमानस्य जह्लोरद्भुतकर्मणः ।  

गङ्गा संप्लावयामास यज्ञवाटं महात्मनः  ॥  ३४  ॥   

अद्भुतकर्मण इति वक्ष्यमाणगङ्गोपसंहाराभिप्रायकम् ॥ १।४३।३४ ॥   

 ॥ १।४३।३५ ॥ तस्यापलेपनं ज्ञात्वा क्रुद्धो जह्नुश्च राघव  

अपिबच्च जलं सर्वं गङ्गायाः परमाद्भुतम्  ॥  ३५  ॥   

१ तस्यावलेपनं, प्राग्वत् । सर्वं जलं अपिबत् इति । अगस्त्यस्समुद्रजलमिव योगशक्त्येति शेषः । परमाद्भुतमिति । तदभवल्लोकस्येति शेषः  ॥  ३५  ॥   

(परमाद्भुतमिति क्रियाविशेषणम्गो।)  

( सन्धिरार्ष इति भावः)  

(१ तस्यावलेपनं ज्ञात्वाग) ॥ १।४३।३५ ॥   

 ॥ १।४३।३६ ॥ ततो देवाः सगन्धर्वाः ऋषयश्च सुविस्मिताः ।  

पूजयन्ति महात्मानं जह्नुं पुरुषसत्तमम्  ॥  ३६  ॥   

पूजयन्ति । स्तोत्रादिद्वारेति शेषः ॥ १।४३।३६ ॥   

 ॥ १।४३।३७ ॥ गङ्गां २चानुनयन्ति स्म दुहितृत्वे महात्मनः ।  

ततस्तुष्टो महातेजाः श्रोत्राभ्यामसृजत् पुनः  ॥  ३७  ॥   

दुहितृत्वेदुहितृभावापत्तौ । शैलराजदुहिता ऽहं कथमन्यस्य दुहिता स्यामिति विमतिवशादनुनयो गङ्गायाः । ततस्तुष्ट इति । गङ्गाया देवैस्स्वदुहितृत्वप्रापणादित्यर्थः  ॥  ३७  ॥   

(२ चापि नयन्तिङ) ॥ १।४३।३७ ॥   

\[विसृज्य गङ्गां राजेन्द्रो ज्ञात्वा प्राप्तं भगीरतम् ।\]  

\[पूजयित्वा यथान्याय यज्ञवाटमुपागमत्  ॥ \]  

तस्माञ्जह्नुसुता गङ्गा प्रोच्यते जाह्नवीति च ।  

यतः पीतां पुनश्चासृजत् तस्मादेव हेतोः जह्नुसुतेति समासवृत्त्या, जाह्नवीति तद्धितवृत्त्या च गङ्गा अपत्यतया जह्नोरुच्यते  ॥   

 ॥ १।४३।३८ ॥ जगाम च पुनर्गङ्गा भगीरथरथानुगा  ॥  ३८  ॥   

सागरं चापि सम्प्राप्ता सा सरित्प्रवरा तदा ।  

रसातलमुपागच्छत् सिद्ध्यर्थं तस्य कर्मणः  ॥  ३९  ॥   

तस्य कर्मणः सिद्ध्यर्थमिति । भगीरथस्य स्वंवंश्योद्धारकर्मसिद्ध्यर्थम् ॥ १।४३।३९ ॥   

 ॥ १।४३।४० ॥ भगीरथो ऽपि राजर्षिः गङ्गामादाय यत्नतः ।  

पितामहान् भस्मकृतानपश्यद्दीनचेतनः  ॥  ४०  ॥   

यत्नत इति । यत्नाः प्रागुक्तलक्षणाः । भस्मत्वेन कृताःभस्मकृताः, कपिलकोपवह्निनेति शेषः ॥ १।४३।४० ॥   

 ॥ १।४३।४१ ॥  १अथ तद्भस्मनां राशिं गङ्गासलिलमुत्तमम् ।  

प्लावयत्, पूतपाप्मानः स्वर्गं प्राप्ता रघूत्तम ४१  ॥   

(१ एतदनन्तरं--ततस्तु गङ्गां प्रतिलभ्य राजा दिलीपसूनुर्गगनाच्च शङ्करात् । हृष्टोवतार्याशु नृपाच्च जह्नोः सम्भावयामास पितामहान्सः  ॥  ४६  ॥  इत्यधिकंङ झ।)  

इति श्रीमद्रामायणे बालकाण्डे त्रिचत्वारिंशः सर्गः  

--  

प्लावयत्--सेचयति स्म । ततः पूतपाप्मान इत्यादि । पर्व(४१)मानः सर्गः  ॥  ४१  ॥   

इति श्रीमद्रामायणामृतकतकटीकायां बालकाण्डे त्रिचत्वारिंशः सर्गः  

-- ॥ १।४३।४१ ॥   

