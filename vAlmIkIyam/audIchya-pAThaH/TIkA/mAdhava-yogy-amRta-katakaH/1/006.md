+++
title = "००६"

+++
अथ षष्ठः सर्गः  

\[दशरथस्य, तत्प्रजानां च वर्णनम्\]  

 ॥ १।६।१ ॥ तस्यां पुर्यामयोध्यायां वेदवित्सर्वसङ्ग्रहः ।  

दीर्घदर्शी महातेजाः पौरजानपदप्रियः  ॥  १  ॥   

अथ काव्योत्तमस्य परलोकोपकारकत्वेन अप्राकृतत्वायान्वयमुखेन राजधर्मः व्यतिरेकमुखेन तत्प्रजाधर्मश्चोपदिश्यते--तस्यामित्यादि । वेदविदिति । त्रैवर्णिकमात्रस्य सर्वाद्यो ऽयं गुणः । अथ क्षत्रियविशेषधर्मःसर्वसङ्ग्रह इत्यादि । सर्वेषां अपरिमितकोशचतुरङ्गबलराष्ट्रदुर्गादीनां सार्वभौमापेक्षितपदार्थानां सङ्ग्रहो यस्मिन् । ऽग्रहवृदृ--ऽ इत्यप् । एवं सामादिप्रयोगे एवं फलं भविष्यतीत्यादिलक्षणदीर्घदर्शनशीलः । तेजःप्रतापः ॥ १।६।१ ॥   

 ॥ १।६।२ ॥ इक्ष्वाकूणामतिरथो यज्वा धर्मरतो वशी ।  

महर्षिकल्पो राजर्षिस्त्रिषु लोकेषु विश्रुतः  ॥  २  ॥   

ऽमहारथैरेकयोद्धा भवेदतिरथो रथीऽ । महर्षिकल्पःव्याकृतचरः ॥ १।६।२ ॥   

 ॥ १।६।३ ॥ बलवान्निहतामित्रो मित्रवान्विजितेन्द्रियः ।  

धनैश्च सञ्चयैश्चान्यैः शक्रवैश्रवणोपमः  ॥  ३  ॥   

धनंहिरण्यम् । धनापेक्षयान्ये सञ्चयाःमुक्तादिनवरत्नदिव्याम्बराभरणादयः । विश्रवसो ऽपत्यं वैश्रवणः । विश्रवणरवण इत्यण्सन्नियोगे विश्रवणादेश इति प्रागेवोक्तम् ॥ १।६।३ ॥   

 ॥ १।६।४ ॥ यथा मनुर्महातेजा लोकस्य परिरक्षिता ।  

तथा दशरथो राजा वसञ्जगदपालयत्  ॥  ४  ॥   

महातेजस्त्वे मनुदृष्टान्तः--तथा तद्वन्महातेजाःतस्यां पुर्यां वसन् जगदपालयदिति योजना ॥ १।६।४ ॥   

 ॥ १।६।५ ॥ तेन सत्याभिसन्धेन त्रिवर्गमनुतिष्ठता ।  

पालिता सा पुरी श्रेष्ठा इन्द्रेणेवामरावती  ॥  ५  ॥   

धर्मकामार्थास्त्रिवर्गसंज्ञाः । त्रिवर्गानुष्ठानप्राधान्यं गृहीत्वा पालिता ऽभवदिति योजनीयम् ॥ १।६।५ ॥   

 ॥ १।६।६ ॥ तस्मिन् पुरवरे हृष्टा धर्मात्मानो बहुश्रुताः ।  

नरास्तुष्टा धनैः स्वैः स्वैरलुब्धाः सत्यवादिनः  ॥  ६  ॥   

धर्मात्मानःधर्मवासनावासितान्तःकरणाः । बहुश्रुता इति बहुव्रीहिः । श्रुतंवेदशास्त्रलक्षणम् । कर्मणि निष्ठा । प्राप्तोत्तरस्पृहावत्त्वे सति काचमात्रस्यापि दित्साभावो लोभः ॥ १।६।६ ॥   

 ॥ १।६।७ ॥ नाल्पसन्निचयः कश्चिदासीत्तस्मिन् पुरोत्तमे ।  

कुटुम्बी यो ह्यसिद्धार्थो ऽगवाश्वधनधान्यवान्  ॥  ७  ॥   

अल्पतया सन्विद्यमानो निचयःधान्यादिसङ्ग्रहो यस्य स तथा । यो हि अगवाश्वधनादिमान्, अत एव असिद्धार्थःअसिद्धैहिकामुष्मिकप्रयोजनः, कुटुम्बी न कश्चिदिति योजनार्थः ॥ १।६।७ ॥   

 ॥ १।६।८ ॥ कामी वा न कदर्यो वा नृशंसः पुरुषः क्कचित् ।  

द्रष्टुं शक्यमयोध्यायां नाविद्वान्न च नास्तिकः  ॥  ८  ॥   

कामीकामैकतत्परः । कदर्यःऽआत्मानं धर्मकृत्यं च पुत्रदारांश्च वञ्चयन् । लोभाद्यः पितरौ भ्रातृन् स कदर्य इति स्मृतः  ॥ ऽ इति मनुः । नृशंसःक्रूरः । द्रष्टुं शक्यमिति छान्दसं नपुंसकत्वम् ॥ १।६।८ ॥   

 ॥ १।६।९ ॥ सर्वे नार्यश्च धर्मशीलास्सुसंयताः ।  

उदिताश्शीलवृत्ताभ्यां महर्षय इवामलाः  ॥  ९  ॥   

सुसंयताःसुष्ठु निगृहीतेन्द्रियाः । सहशीलवृत्ततयोदितत्वे महर्षिदृष्टान्तः ॥ १।६।९ ॥   

 ॥ १।६।१० ॥ नाकुण्डली नामकुटी नास्रग्वी नाल्पभोगवान् ।  

नामृष्टो नानुलिप्ताङ्गो नासुगन्धश्च विद्यते  ॥  १०  ॥   

भोगाःधर्माविरुद्धकामभोगाः । ऽनिर्णिक्तं शोधितं मृष्टंऽ । अमृष्टःअभ्यङ्गस्नानादिना ऽनिर्णिक्तदेह इति यावत् । नानुलिप्ताङ्ग इति । ऽसुप्सुपाऽ इति समासः । भद्रदारुपनसादिनाप्यनुलिप्तत्वसम्भवादुच्यतेअसुगन्ध इति । अलभ्यचन्दनादिसुगन्ध इति यावत् ॥ १।६।१० ॥   

 ॥ १।६।११ ॥ नामृष्टभोजी नादाता नाप्यनङ्गदनिष्कधृक् ।  

नाहस्ताभरणो वा ऽपि दृश्यते नाप्यनात्मवान्  ॥  ११  ॥   

मृष्टंपूर्णम् । अन्नाभावप्रयुक्तपूर्णभोजनरहित इति यावत् । नादातेति । साक्षिभोजनरहित इति यावत् । अङ्गदं, निष्कंउरोभूषणं च धरतीति तथा । ऽहेम्न्युरोभूषणे निष्के दीनारे ऽपि फले ऽपि चऽ इति निघण्टुः । अनात्मवान्अजितान्तःकरणः ॥ १।६।११ ॥   

 ॥ १।६।१२ ॥ नानाहिताग्निर्नायज्वा न क्षुद्रो वा न तस्करः ।  

कश्चिदासीदयोध्यायां न च निर्वृत्तसङ्करः  ॥  १२  ॥   

अयज्वासोमयागरहितः । क्षुद्रःअल्पविद्यैश्वर्यवान्, तिरस्कारार्ह इति यावत् । निर्वृत्तंअनुष्ठितं सङ्करःसाङ्कर्यंपरक्षेत्रे बीजावापादिसाङ्कर्यं येन स तथा ॥ १।६।१२ ॥   

 ॥ १।६।१३ ॥ स्वकर्मनिरता नित्यं ब्राह्मणा विजितेन्द्रियाः ।  

दानाध्ययनशीलाश्च संयताश्च प्रतिग्रहे  ॥  १३  ॥   

दानाध्ययनेति । ऽततो यत्किंच ददाति सा दक्षिणाऽ इति नित्यप्राप्तयथाशक्त्यन्नपानादिदानादिमन्तः । संयताःसङ्कुचिताः ॥ १।६।१३ ॥   

 ॥ १।६।१४ ॥ न नास्तिको नानृतको न कश्चिदबहुश्रुतः ।  

नासूयको न वा ऽशक्तो नाविद्वान्विद्यते तदा  ॥  १४  ॥   

नास्ति दिष्टं मतिर्यस्य स नास्तिकः, ऽअस्ति नास्ति दिष्टं मतिःऽ इति ठक् । अनृतकःअसत्यवचनः । अशक्तःस्वस्यैहिकामुष्मिकार्थसाधनासमर्थः । नाविद्वानिति । गुणवर्णनेष्वादरात् पौनरुक्त्यमदोषायेति प्रागेवोपपादितम् ॥ १।६।१४ ॥   

 ॥ १।६।१५ ॥ नाषडङ्गविदत्रासीन्नाव्रतो नासहस्रदः ।  

न दीनः क्षिप्तचित्तो वा व्यथितो वा ऽपि कश्चन  ॥  १५  ॥   

व्रतंएकादश्यादिव्रतम् । क्षिप्तचित्त इति । उन्मादादिनेति शेषः । व्यथितःआधिव्याध्यादिपीडितचित्त इत्यर्थः ॥ १।६।१५ ॥   

 ॥ १।६।१६ ॥ स्त्रियास्तु नाश्रीमतीत्याद्यूह्यम् । मूर्धाभिषिक्तो राजा दशरथः, तस्मिन् भक्ति स्नेहं, तद्रहितो नाभूत् । इदं सर्वप्रजासाधारणं शुभमित्युच्यते ॥ १।६।१६ ॥   

 ॥ १।६।१७ ॥ वर्णेष्वग्र्यचतुर्थेषु देवतातिथिपूजकाः ।  

कृतज्ञाश्च वदान्याश्च शूरा विक्रमसंयुताः  ॥  १७  ॥   

वर्णेष्वित्यादि । अग्र्यःब्राह्मणः । अग्रे भवः, ऽअग्राद्यत्ऽ, स चतुर्थो येषां वर्णानां ते तथा । ऽवदान्यो दानशौण्डस्स्यात्ऽ इति विश्वः ॥ १।६।१७ ॥   

 ॥ १।६।१८,१९ ॥ दीर्घायुषो नरास्सर्वे धर्मं सत्यं च संश्रिताः ।  

सहिताः पुत्रपौत्रैश्च नित्यं स्त्रीभिः पुरोत्तमे  ॥  १८  ॥   

क्षत्रं ब्रह्ममुखं चासीद्वैश्याः क्षत्रमनुव्रताः ।  

शूद्रास्स्व धर्मनिरतास्त्रीन्वर्णा नुपचारिणः  ॥  १९  ॥   

ब्रह्ममुखंब्रह्मप्रधानम्, तदाज्ञानुवर्तीति यावत् । कश्शूद्रस्य धर्म इत्यतः--त्रीन्वर्णानित्यादि । उपचारणःउपचरणशीलाः । चरेस्ताच्छीलिको णिनिः ॥ १।६।१८,१९ ॥   

 ॥ १।६।२०,२१ ॥ सा तेनेक्ष्वाकुनाथेन पुरी सुपरिरक्षता ।  

यथा पुरस्तान्मनुना मानवेन्द्रेण धीमता  ॥  २०  ॥   

योधानामग्निकल्पानां पेशलानाम मर्षिणाम् ।  

सम्पूर्णा कृतविद्यानां गुहा केसरिणामिव  ॥  २१  ॥   

योधानामग्निकल्पानामिति । शौर्यातिशयादग्निकल्पत्वं योधानाम् । पेशलाःअकुटिलाः । अमर्षिणःपराभिभवासहिष्णवः । अमर्षिणां सङ्घैः पूर्णेति योज्यम् । कृताशिक्षिता अस्त्रशस्त्रादिविद्या यैस्ते तथा ॥ १।६।२१ ॥   

 ॥ १।६।२२ ॥ काम्भोजविषये जातैः वाह्लिजैश्च हयोत्तमैः ।  

वनायुजैर्नदीजैश्च पूर्णा हरिहयोत्तमैः  ॥  २२  ॥   

एवं पदातिसौष्ठवमुक्त्वा अश्वादिसौष्ठवोपदेशःकाम्भोजेत्यादि । विषयो देशः । वाह्लीकः बाह्लिरिति गृह्यते नामैकदेशतः, छन्दोवशात् । हरिःइन्द्रः, तस्य हयःउच्चैश्रवाः, तद्वदुत्तमा इति यावत् ॥ १।६।२२ ॥   

 ॥ १।६।२३ ॥ विन्ध्यपर्वतजैर्मत्तैः पूर्णा हैमवतैरपि ।  

मदान्वितैरतिबलैर्मातङ्गैः पर्वतोपमैः  ॥  २३  ॥   

हैमवतैः । ऽतन्न जातःऽ इति शेषिको ऽण् ॥ १।६।२३ ॥   

 ॥ १।६।२४ ॥ ऐरावतकुलीनैश्च महापद्मकुलैस्तथा ।  

अञ्जनादपि निष्पन्नैर्वामनादपि च द्विपैः  ॥  २४  ॥   

कुले भवाः कुलीनाः । ऽकुलात्खःऽ । पुण्डरीकाख्यो दिग्गजो महापद्म इत्युच्यते, तस्य कुलंवंशो येषां ते तथा । अञ्जनादिरपि दिग्गजविशेषः ॥ १।६।२४ ॥   

 ॥ १।६।२५ ॥ भद्रैर्मन्द्रैर्मृगैश्चैव भद्रमन्द्रमृगैस्तथा ।  

भद्रमन्द्रैर्भद्रमृगैर्मृगमन्द्रैश्च सा पुरी  ॥  २५  ॥   

नित्यमत्तैस्सदा पूर्णा नागैरचलसन्निभैः ।  

हिमवति जाता भद्राख्याः । विन्ध्यजाता मन्द्राख्याः । सह्यजाता मृगाख्याः । तत्र त्र्यादिस्वभाववन्तो ऽन्ये भद्रमन्द्रमृगाः । द्विस्वभाववन्तो भद्रमन्द्रादयः ॥ १।६।२५ ॥   

 ॥ १।६।२६ ॥ सा योजने च द्वे भूयः सत्यनामा प्रकाशते  ॥  २६  ॥   

पुरी द्वे योजने, द्वयोर्योजनयोरत्यन्तसंयोगे द्वितीया । भूयःअभ्यधिकम् । सत्यनामायोद्धुमशक्या अयोध्येत्येवं अन्वर्थनामा प्रकाशते । द्वादशयोजनायामायाः तिर्यक् त्रियोजनविस्तारवत्याः तस्याः राज्ञो मूलधाम्न उक्तद्वियोजनमानकत्वतो भूयः सत्यनामत्वम् । सत्यनामेति । ऽडाबुभाभ्याम्ऽ इति डाप् ॥ १।६।२६ ॥   

 ॥ १।६।२७,२८ ॥ तां पुरीं स महातेजा राजा दशरथो महान् ।  

शशास शमितामित्रो नक्षत्राणीव चन्द्रमाः  ॥  २७  ॥   

तां सत्यनामां दृढतोरणार्गलां  

गृहैर्विचित्रैरुपशोभितां शिवाम् ।  

पुरीमयोध्यां नृसहस्रसङ्कुलां  

शशास वै शक्रसमो महीपतिः  ॥  २८  ॥   

इत्यार्षे श्रीमद्रामायणे बालकाण्डे षष्ठः सर्गः  

----  

शमितःनाशितः अमित्रो येन स तथा । ऽनिष्ठायां सेटिऽ इति णिलोपे अमन्ततो मित्वाद्ध्रस्वः । तां सत्यनामामित्यत्रापि डाप् । \[सप्तविंशतिः अर्धाधिका ?\] ॥ १।६।२७,२८ ॥   

इति श्रीमद्रामायणामृतकतकटीकायां बालकाण्डे षष्ठः सर्गः  

  

