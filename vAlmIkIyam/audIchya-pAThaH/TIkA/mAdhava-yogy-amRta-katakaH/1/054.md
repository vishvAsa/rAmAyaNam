+++
title = "०५४"

+++
अथ चतुष्पञ्चाशः सर्गः  

\[विश्वामित्रबलविमर्दनम्\]  

 ॥ १।५४।१ ॥ कामधेनुं वसिष्ठो ऽपि यदा न त्यजते मुनिः ।  

तदा ऽस्य शबलां राम विश्वामित्रो ऽन्वकर्षत  ॥  १  ॥   

एवं सामदानाभ्यां शबलाया अप्राप्तौ दण्डोपाये प्रवृत्तिर्विश्वामित्रस्य--कामधेनुमित्यादि । यदा न त्यजतेतङार्षः, न त्यजति स्म, तदा अन्वकर्षत । बलात्कारेणेति शेषः ॥ १।५४।१ ॥   

 ॥ १।५४।२,३ ॥ नीयमाना तु शबला राम राज्ञा महात्मना ।  

दुःखिता चिन्तयामास रुदन्ती शोककर्शिता  ॥  २  ॥   

परित्यक्ता वसिष्ठेन किमहं सुमहात्मना ।  

या ऽहं १राजभृतैर्दीना २ह्रियेय भृशदुःकिता  ॥  ३  ॥   

राज्ञो भृताः--भ्रियन्त इति भृताःभृतकास्सेवका इति यावत् । ह्रियेय--कर्मणि संप्रश्ने लिङ्--कथमपह्रियेयेत्यर्थः । भृशदुःखिताभृशं दुःखिता--वृत्तिविषये मकारलोपो भृशमादिमान्ताव्ययस्येष्यते  ॥  ३  ॥   

(१ राजभटैःङ।)  

(२ द्वियेयंङ।ज।) ॥ १।५४।४ ॥   

 ॥ १।५४।४ ॥ किं मया ऽपकृतं तस्य महर्षेर्भावितात्मनः ।  

३ यन्मामनागसं भक्तामिष्टां त्यजति धार्मिकः  ॥  ४  ॥   

किमपकृतं--किपराद्धम्  ॥  ४  ॥   

(३ एतदनन्तरं--इति सा चिन्तयित्वा तु विनिश्वस्य पुनःपुनः । नगाम वेगेन वसिष्ठं परमौजसम्  ॥  --इत्यधिकंङ।) ॥ १।५४।४ ॥   

 ॥ १।५४।५,६ ॥ निर्धूय तांस्तदा भृत्यान् शतशः शत्रुसूदन  

जगामानिलवेगेन पादमूलं महात्मनः  ॥  ५  ॥   

शबला सा रुदन्ती च क्रोशन्ती चेदमब्रवीत् ।  

वसिष्ठस्याग्रतः स्थित्वा मेघदुन्दुभिराविणी  ॥  ६  ॥   

शतशो भृत्यानिति । आवारकानिति शेषः । पादमूलं--पादसमीपम् ॥ १।५४।५,६ ॥   

 ॥ १।५४।७ ॥ भगवन् किं परित्यक्ता त्वया ऽहं ब्रह्मणः सुत  

यस्माद्राजभृता मां हि नयन्ते त्वत्सकाशतः  ॥  ७  ॥   

त्वत्सकाशतः--त्वत्समीपात् ॥ १।५४।७ ॥   

 ॥ १।५४।८ ॥ एवमुक्तस्तु ब्रह्मर्षिरिदं वचनमब्रवीत् ।  

शोकसन्तप्तहृदयां स्वसारमिव दुःखिताम्  ॥  ८  ॥   

स्वसाभगिनी ॥ १।५४।८ ॥   

 ॥ १।५४।९,१० ॥ न त्वां त्यजामि शबले नापि मे ऽपकृतं त्वया ।  

एष त्वां नयते राजा १बलोन्मत्तो महाबलः  ॥  ९  ॥   

न हि तुल्यं बलं मह्यं राजा त्वद्य विशेषतः ।  

बली राजा क्षत्रियश्च पृथिव्याः पतिरेव च  ॥  १०  ॥   

बलोन्मत्तेन ह्रियत इति किं भवतो बलं नास्ति ? नेत्याहन हीत्यादि  ॥  १०  ॥   

(मह्यं--मम बलं न हि तद्बलेन तुल्यमित्यर्थः । तपोबलेन तर्हि दण्ड्यतामित्यत्राह--राजा त्विति । राजत्वात् तपोबलेन न दण्ड्य इति भावः । तद्वक्ष्यति किष्किन्धायां--ऽराजानो वानरेश्रेष्ठ৷৷৷৷तान्न हिस्यात्৷৷৷৷ऽइति । अद्यकृतातिथ्यके दिने, अतिथित्वात् विशेषतो ऽवध्यःति।  ॥ )  

(१ बलान्मत्तोज।) ॥ १।५४।१० ॥   

 ॥ १।५४।११,१२ ॥ इयमक्षौहिणी पूर्णा सवाजिरथसङ्कुला ।  

हस्तिध्वजसमाकीर्णा तेनासौ बलवत्तरः  ॥  ११  ॥   

एवमुक्ता वसिष्ठेन प्रत्युवाच विनीतवत् ।  

वचनं वचनज्ञा सा ब्रह्मर्षिमतुलप्रभम्  ॥  १२  ॥   

विनीतवत्--विनयोपेतं यथा तथा उवाच ॥ १।५४।१२ ॥   

 ॥ १।५४।१३ ॥ न बलं क्षत्रियस्याहुः ब्राह्मणो बलवत्तरः ।  

ब्रह्मन् ब्रह्मबलं दिव्यं क्षत्रात्तु बलवत्तरम्  ॥  १३  ॥   

बलवत्तर इति । क्षत्रियादिति शेषः । यदेवमतःब्रह्मन्नित्यादि ॥ १।५४।१३ ॥   

 ॥ १।५४।१४ ॥ १अप्रमेयं बलं तुभ्यं, न २त्वया बलवत्तरः ।  

विश्वामित्रो महावीर्यः, तेजस्तव दुरासदम्  ॥  १४  ॥   

त्वया बलवत्तर इति न, त्वया सदृशो ऽपि त्वत्तो बलवत्तर इति दूरे इत्यर्थः  ॥  १४  ॥   

(तुभ्यंतव बलं अप्रमेयम् । महावीर्यो ऽपि विश्वामित्रः त्वयात्वत्तः न बलवत्तरः  ॥ )  

(१अप्रमेयबलंङ।)  

(२ त्वत्तो, त्वस्यङ।) ॥ १।५४।१४ ॥   

 ॥ १।५४।१५ ॥ नियुङ्क्ष्व मां महातेजः त्वद्ब्रह्मबलसम्भृताम् ।  

तस्य दर्पबलं यत्तन्नाशयामि दुरात्मनः  ॥  १५  ॥   

त्वदाश्रिततया ममापि अयं न पर्याप्त इत्याह--नियुङ्क्ष्वेत्यादि  ॥  १५  ॥   

(कामधेनुत्वान्नियोगापेक्षा परकाम्यार्थसृष्टावेव तस्याः सामर्थ्यात्ति।) ॥ १।५४।१५ ॥   

 ॥ १।५४।१६ ॥ इत्युक्तस्तु तया राम वसिष्ठस्तु महायशाः ।  

सृजस्वेति तदोवाच बलं ३परबलारुजम्  ॥  १६  ॥   

तस्य तद्वचनं श्रुत्वा सुरभिः सा ऽसृजत्तदा  ॥  १७  ॥   

तस्या ४हुम्भारवोत्सृष्टाः ५पप्लवाः शतशो नृप  

नाशयन्ति बलं सर्वं विश्वामित्रस्य पश्यतः  ॥  १८  ॥   

पप्लवशकयवनकाम्भोजद्वैप्यजना अवान्तरजातिविशेषाः । पश्यत इति अनादरे षष्ठी  ॥  १८  ॥   

(आरुजतिहिनस्तीतिआरुजंगो।)  

(३ परबलार्दनम्ङ।ज।)  

(४ हुङ्कारङ।)  

(५ पह्ववाः।ङ। पहवाज। पल्लवाझ। \[एवमुत्तरत्रापि\]) ॥ १।५४।१८ ॥   

 ॥ १।५४।१९ ॥ बलं भग्नं ततो दृष्ट्वा रथेनाक्रम्य कौशिकः ।  

स राजा परमक्रुद्धः क्रोधविष्फारितेक्षणः ।  

पप्लवान्नाशयामास शस्त्रैरुच्चावचैरपि  ॥  १९  ॥   

विष्फारितं--विवृतं, स्फुरेः ण्यन्तात् निष्ठायां, ऽस्फुरतिस्फुलत्योर्घाञिऽ इत्यात्वे, ऽस्फुरतिस्फुलत्योर्निर्निविभ्यःऽ इति षत्वम् ॥ १।५४।१९ ॥   

 ॥ १।५४।२० ॥ विश्वामित्रार्दितान् दृष्ट्वा पप्लवान् शतशस्तदा ।  

भूय एवासृजत् कोपात् शकान् यवनमिश्रितान्  ॥  २०  ॥   

अर्दिताः--पीडिताः ॥ १।५४।२० ॥   

 ॥ १।५४।२१ ॥ तैरासीत् संवृता भूमिः शकैर्यवनमिश्रितैः ।  

प्रभावद्भिर्महावीर्यैः हेमकिञ्जल्कसन्निभैः  ॥  २१  ॥   

प्रभादुर्निरीक्षतेजः । हेम्नः किञ्जल्कस्य सन्निभास्तथा ॥ १।५४।२१ ॥   

 ॥ १।५४।२२ ॥ दीर्घासिपट्टसधरैः हेमवर्णाम्बरावृतैः ।  

निर्दग्धं तद्बलं सर्वं प्रदीप्तैरिव पावकैः  ॥  २२  ॥   

हेमवर्णाम्बरेति । पीताम्बरेति यावत् ॥ १।५४।२२ ॥   

 ॥ १।५४।२३ ॥ ततो ऽस्त्राणि महातेजाः विश्वामित्रो मुमोच ह ।  

तैस्तैर्यवनकाम्भोजाः पप्लवाश्चाकुलीकृताः  ॥  २३  ॥   

इत्यार्षे श्रीमद्रामायणे बालकाण्डे चतुष्पञ्चाशः सर्गः  

--  

गर (२३) मानः सर्गः ॥ १।५४।२३ ॥   

इति श्रीमद्रामायणामृतकतकटीकायां बालकाण्डे चतुष्पञ्चाशः सर्गः  

  

