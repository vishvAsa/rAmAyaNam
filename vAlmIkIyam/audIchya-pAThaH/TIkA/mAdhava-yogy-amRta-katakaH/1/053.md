+++
title = "०५३"

+++
अथ त्रिपञ्चाशः सर्गः  

\[कामधेनुप्राप्त्युद्यमः\]  

 ॥ १।५३।१ ॥ एवमुक्ता वसिष्ठेन शबला, शत्रुसूदन  

विदधे कामधुक् कामान् यस्य यस्य यथेप्सितम्  ॥  १  ॥   

अथ यथानियोगानुष्ठानोपदेशःएवमित्यादि । यस्य यस्य यथा यथा ईप्सितं तथा तथा तस्य तस्य सर्वान् कामान् विदधे ॥ १।५३।१ ॥   

 ॥ १।५३।२ ॥ इक्षून् मधूंस्तथा लाजान् मैरेयांश्च वरासवान् ।  

पानानि च महार्हाणि भक्ष्यांश्चोच्चावचांस्तथा  ॥  २  ॥   

अस्यैव प्रपञ्चःइक्षूनित्यादि । इक्षून्तद्विकारान्, मधून्ऽमकरन्दस्य मद्यस्य माक्षिकस्य च वाचकःऽ अर्धर्चादिषु दृष्टत्वात् पुंनपुंसकयोः मधुःक्षौद्रमैरेयाख्यानासवविशेषान् । ऽमैरेयमासवो धात्रीधातकीगुडवारिभिःऽ । कृतमिति शेषः । भक्षयान्अपूपविशेषान् ॥ १।५३।२ ॥   

 ॥ १।५३।३ ॥ उष्णाढ्यस्यौदनस्यात्र राशयः पर्वतोपमाः ।  

मृष्टान्नानि च सूपाश्च दधिकुल्यास्तथैव च  ॥  ३  ॥   

पर्वतोपमा इति । आसन्निति शेषः । मृष्टान्नानिपायसभेदाः ॥ १।५३।३ ॥   

 ॥ १।५३।४ ॥ नानास्वादुरसानां च १षाडवानां तथैव च ।  

२भोजनानि सुपूर्णानि गौडानि च सहस्रशः  ॥  ४  ॥   

षाडवानामिति । षण्णां रसानां विकाराः, शैषिको ऽण्, गुणप्रधानस्फुरत्षड्रसको भक्ष्यविशेषः । औत्तरीत्या ऽ ऽहुः । भोजनानिभोजनपात्राणि । गौडानिराजतानि, ऽप्राणिरजतादिभ्यो ऽञ्ऽ ऽरजतं गुडःऽ  ॥  ४  ॥   

(षाडवाः भक्ष्यविशषाःतेषां पूर्णानितैः पूर्णानीत्यर्थः ऽपुरणगुणऽ इत्यादिना तृतीयार्थे षष्ठी । गौडानि--गुडविकाराः । अत्रापि आसन्निति शेषःगो।)  

(१ षड्ररसानां, खाण्डवानांङ।ज।)  

(२ भागजनानिङ) ॥ १।५३।४ ॥   

 ॥ १।५३।५ ॥ सर्वमासीत् सुसन्तुष्टं हृष्टपुष्टजनायुतम् ।  

विश्वामित्रबलं राम वसिष्ठेनातितर्पितम्  ॥  ५  ॥   

हृष्टपुष्टजनैरासमन्ताद्युतंआयुतम् ॥ १।५३।५ ॥   

 ॥ १।५३।६ ॥ विश्वामित्रो ऽपि राजर्षिः हृष्टः पुष्टस्तदा ऽभवत् ।  

सान्तःपुरवरो राजा सब्रह्माणपुरोहितः  ॥  ६  ॥   

हर्षःअन्तश्चित्तसन्तोषः । पुष्टिःदेहपुष्टिः ॥ १।५३।६ ॥   

 ॥ १।५३।७ ॥ सामात्यो मन्त्रिसहितः सभृत्यः पूजितस्तदा ।  

युक्तः परमहर्षेण वसिष्ठमिदमब्रवीत्  ॥  ७  ॥   

अमात्यःकर्मसचिवः । मन्त्रीमन्त्रसचिवः ॥ १।५३।७ ॥   

 ॥ १।५३।८ ॥ पूजितो ऽहं त्वया ब्रह्मन् पूजार्हेण सुसत्कृतः ।  

श्रूयतामभिधास्यामि वाक्यं वाक्यविशारद  ॥  ८  ॥   

पूजार्हेणअस्मदादिभिरिति शेषः ॥ १।५३।८ ॥   

 ॥ १।५३।९,१० ॥ गवां शतसहस्रेण दीयतां शबला मम  ॥  ९  ॥   

रत्नं हि भगवन्नेतत् रत्नहारी च पार्थिवः ।  

तस्मान्मे शबलां देहि ममैषा धर्मतौ द्विज  ॥  १०  ॥   

शतसहस्रेणेति । निष्क्रयभूतेनेति शेषः । धर्मतो ममैषा योग्येति शेषः ॥ १।५३।१० ॥   

 ॥ १।५३।११,१२,१३ ॥ एवमुक्तस्तु भगवान् वसिष्ठो मुनिसत्तमः ।  

विश्वामित्रेण धर्मात्मा, प्रत्युवाच महीपतिम्  ॥  ११  ॥   

नाहं शतसहस्रेण नापि कोटिशतैर्गवाम् ।  

राजन् दास्यामि शबलां राशिभी रजतस्य वा  ॥  १२  ॥   

न परित्यागमर्हेयं मत्सकाशमंरिदम  

शाश्वती शबला मह्यं कीर्तिरात्मवतो यथा  ॥  १३  ॥   

कुतः परित्यागानर्हेत्यतःशाश्वातीत्यादि । आत्मवतः--राजयोगवतो यथा विद्यादिजा कीर्तिः शाश्वतीनित्या, एवं मह्यं ब्रह्मदत्ता शबला शाश्वतीमन्निनित्यसम्बद्धा  ॥  १३  ॥   

(पारत्यागं प्रत्यर्हा, यद्वा परित्यागं प्राप्तुमर्हा न इत्यर्थः ।) ॥ १।५३।१३ ॥   

 ॥ १।५३।१४ ॥ अस्यां हव्यं च कव्यं च प्राणयात्रा तथैव च ।  

आयत्तमग्निहोत्रं च बलिर्होमस्तथैव च  ॥  १४  ॥   

कथमस्यामेवं अत्यादर इत्यतःअस्यां हव्यमित्यादि । प्राणयात्राजीवनं आयत्तंअधीनम् । अस्य सर्वत्रानुकर्षः । बलिःबलिहरणं । होमःवैश्वदेवादिः  ॥  १४  ॥   

(अस्यआयत्तपदस्य) ॥ १।५३।१४ ॥   

 ॥ १।५३।१५ ॥ स्वाहाकारवषट्कारौ विद्याश्च विविधास्तथा ।  

आयत्तमत्र, राजर्षे सर्वमेतन्न संशयः  ॥  १५  ॥   

विविधा विद्याश्चास्यामायत्ताः । एतत्पयआदिप्रदानेन चित्तशुद्धेः, प्राणतृप्तेर्देहबलादेव साध्यत्वात्तदेकमूलशब्दविद्विद्यासिद्धिश्चास्यामायत्तैव ॥ १।५३।१५ ॥   

 ॥ १।५३।१६ ॥ सर्वस्वमेतत् सत्येन मम तुष्टिकरी सदा ।  

कारणैर्बहुभी राजन् न दास्ये शबलां तव  ॥  १६  ॥   

मम सर्वस्वमेतदेवशबलास्वरूपमेव । कारणान्युक्तरूपाणि ॥ १।५३।१६ ॥   

 ॥ १।५३।१७ ॥ वसिष्ठेनैवमुक्तस्तु विश्वामित्रो ऽब्रवीत्ततः ।  

संरब्धतरमत्यर्थं वाक्यं वाक्यविशारदः  ॥  १७  ॥   

संरब्धतरंअत्यन्ताग्रहयुक्तम् ॥ १।५३।१७ ॥   

 ॥ १।५३।१८ ॥ हैरण्यकक्ष्याग्रैवेयान् सुवर्णाङ्कुशभूषितान् ।  

ददामि कुञ्चराणां ते सहस्रामि चतुर्दश  ॥  १८  ॥   

हैरण्यानि--हिरण्यविकाराणि कक्ष्याग्रैवेयाणि येषां ते तथा । कक्ष्याघण्टोपेतमध्यबन्धनशृङ्खलाविशेषः । ग्रैवेयंग्रीवाभूषणभूतस्वर्णशऋङ्खलादिः, "ग्रीवाभ्यो ऽण् च" इति चात् ढञ् ॥ १।५३।१८ ॥   

 ॥ १।५३।१९ ॥ हैरण्यानां रथानां ते श्वेताश्वानां चतुर्युजाम् ।  

ददामि ते शतान्यष्टौ किङ्किणीकविभूषितान्  ॥  १९  ॥   

चतुर्भिर्युक्ताः चतुर्युजः । गमकत्वात् समासः । किङ्किणीकैर्विभूषितांस्तथा  ॥  १९  ॥   

(श्वेताश्वानां चतुर्भिः युजः ।) ॥ १।५३।१९ ॥   

 ॥ १।५३।२० ॥ हयानां देशजातानां कुलजानां महौजसाम् ।  

सहस्रमेकं दश च ददामि तव सुव्रत  ॥  २०  ॥   

देशःबाह्वीकादिः । कुलंउच्चैश्रवआदेः ॥ १।५३।२० ॥   

 ॥ १।५३।२१ ॥ नानावर्णविभक्तानां वयस्स्थानां तथैव च ।  

ददाम्येकां गवां कोटिं शबला दीयतां मम  ॥  २१  ॥   

वयस्स्थाःतरुण्यः" वयस्स्थस्तरुणो युवा" ॥ १।५३।२१ ॥   

 ॥ १।५३।२२ ॥ यावदिच्छसि रत्नं वा हिरण्यं वा द्विजोत्तम  

तावद्ददामि तत्सर्वं, शबला दीयतां मम  ॥  २२  ॥   

एवमुक्तस्तु भगवान् विश्वामित्रेण धीमता ।  

न दास्यामीति शबलां प्राह, राजन् कथञ्चन  ॥  २३  ॥   

एतदेव हि मे रत्नमेतदेव हि मे धनम् ।  

एतदेव हि सर्वस्वमेतदेव हि जीवितम्  ॥  २४  ॥   

दर्शश्च पूर्णमासश्च यज्ञाश्चैवाप्तदक्षिणाः ।  

एतदेव हि मे राजन् विविधाश्च क्रियास्तथा  ॥  २५  ॥   

१अदोमूलाः क्रियाः सर्वा मम राजन् न संशयः ।  

बहुना किं प्रलापेन न दास्ये कामदोहिनीम्  ॥  २६  ॥   

इत्यार्षे श्रीमद्रामायणे बालकाण्डे त्रिपञ्चाशः सर्गः  

--  

अदोमूला इति । एतन्मूला इत्यर्थः । कामान् दोग्धुं शीलमस्या इतिकामदोहिनी"सुप्यजातौ" इति णिनिः । तरु (२६) मानः सर्गः  ॥  २६  ॥   

(हे राजन् कथञ्चन शबलां न दास्यामीति भगवान् प्राह--इति योजना ।)  

(१ अतोमूलाःच।ज) ॥ १।५३।२६ ॥   

इति श्रीमद्रामायणामृतकतकटीकायां बालकाण्डे त्रिपञ्चाशः सर्गः  

  

