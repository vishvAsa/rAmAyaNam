+++
title = "०२७"

+++
अथ सप्तविंशः सर्गः  

\[सर्वास्त्रग्रहणम्\]  

 ॥ १।२७।१ ॥ अथ तां रजनीमुष्य विश्वामित्रो महायशाः ।  

प्रहस्य राघवं वाक्यं उवाच मधुराक्षरम्  ॥  १  ॥   

अथ यथादेवतानियोगं विश्वामित्रानुष्ठानम् । अथ तामित्यादि । उष्येति । समासे ल्यप्, ऽक्त्वापि छन्दसिऽ इत्यपिशब्दात् । राममुखदर्शनसंतोषजो मुख विकासः प्रहासः, सन्तुष्टो मन्दस्मितं कृत्वेति यावत् ॥ १।२७।१ ॥   

 ॥ १।२७।२ ॥ परितुष्टो ऽस्मि भद्रं ते राजपुत्र महायशः ।  

प्रीत्या परमया युक्तो ददाम्यस्त्राणि सर्वशः  ॥  २  ॥   

महायश इति । सम्बुद्धित्वान्न दीर्घः । सर्वशःसर्वाणीति यावत् ॥ १।२७।२ ॥   

 ॥ १।२७।३ ॥ देवासुरगणान् वा ऽपि सगन्धर्वोरगानपि ।  

यैरमित्रान् प्रसह्याजौ वशीकृत्य जयिष्यसि  ॥  ३  ॥   

आजौ प्रसह्यबलात्कारेण संहारेण वा जयिष्यसि, स्वार्थे णिः, जेष्यसि । यदि वा दया, तदा वशीकृत्य संमोहनास्त्रादिना जयिष्यसि ॥ १।२७।३ ॥   

 ॥ १।२७।४ ॥ तानि दिव्यानि भद्रं ते ददाम्यस्त्राणि सर्वशः ।  

दण्डचक्रं महद्दिव्यं तव दास्यामि राघव  ॥  ४  ॥   

दिव्यास्त्राणामनुक्रमः--दण्डचक्रमित्यादि । दण्डचक्रादयश्चक्रभेदाः ॥ १।२७।४ ॥   

 ॥ १।२७।५,६ ॥ धर्मचक्रं ततो वीर कालचक्रं तथैव च ।  

वज्रमस्त्रं नरश्रेष्ठ शैवं शूलवरं तथा  ॥  ५  ॥   

अस्त्रं ब्रह्मशिरश्चैव ऐषीकमपि राघव ।  

ददामि ते महाबाहो ब्राह्ममस्त्रमनुत्तमम्  ॥  ६  ॥   

शूलवरंशूलवरनामकम् । ब्रह्मशिरो ऽप्यन्यत् । ब्रह्मास्त्रमप्यन्यत् ॥ १।२७।५,६ ॥   

 ॥ १।२७।७ ॥ गदे द्वे चैव काकुत्सथ मोदकी शिखरी उभे ।  

प्रदीप्ते नरशार्दूल प्रयच्छामि नृपात्मज  ॥  ७  ॥   

मोदकी शिखरीसंज्ञे ये द्वे गदे स्तः, ते उभे च दास्यामि ॥ १।२७।७ ॥   

 ॥ १।२७।८ ॥ धर्मपाशमहं राम कालपाशं तथैव च ।  

पाशं वारुणमस्त्रं च ददाम्यहमनुत्तमम्  ॥  ८  ॥   

अस्त्रं चेति । वारुणास्त्रं चेत्यर्थः ॥ १।२७।८ ॥   

 ॥ १।२७।९ ॥ अशनी द्वे प्रयच्छामि शुष्कार्द्रे रघुनन्दन ।  

ददामि चास्त्रं पैनाकमस्त्रं नारायणं तथा  ॥  ९  ॥   

अशन्योर्द्वैतमेव प्रदर्श्यते--शुष्कार्द्रे इति । पिनाकिन इदं पैनाकम् ॥ १।२७।९ ॥   

 ॥ १।२७।१० ॥ आग्नेयमस्त्रं दयितं शिखरं नाम नामतः ।  

वायव्यं प्रथमं नाम ददामि च, तवानघ  ॥  १०  ॥   

नामतः शिखरं नामशिखरमिति प्रसिद्धम्, अग्नेः दयितंइष्टम् आग्नेयं च प्रथमं नामप्रथमसंज्ञम् ॥ १।२७।१० ॥   

 ॥ १।२७।११,१२ ॥ अस्त्रं हयशिरो नाम क्रौञ्चमस्त्रं तथैव च ।  

शक्तिद्वयं च काकुत्स्थ ददामि तव राघव  ॥  ११  ॥   

कङ्कालं मुसलं घोरं कापालमथ कङ्कणम् ।  

धारयन्त्यसुरा यानि ददाम्येतानि सर्वशः  ॥  १२  ॥   

धारयन्त्यसुरा यानीति । कङ्कालादीनीति यावत् ॥ १।२७।१२ ॥   

 ॥ १।२७।१३ ॥ वैद्याधरं महास्त्रं च नन्दनं नाम नामतः ।  

असिरत्नं महाबाहो ददामि नृवरात्मज  ॥  १३  ॥   

नन्दनं नाम असिरत्नमित्यन्वयः ॥ १।२७।१३ ॥   

 ॥ १।२७।१४ ॥ गान्धर्वमस्त्रं दयितं मानवं नाम नामतः ।  

प्रस्वापनप्रशमने दद्मि सौरं च राघव  ॥  १४  ॥   

ददामीत्यत्राकारलोपे दद्मीति छान्दसः ॥ १।२७।१४ ॥   

 ॥ १।२७।१५ ॥ वर्षणं शोषणं चैव सन्तापनविलापने ।  

मर्दनं चैव दुर्धर्षं कन्दर्पदयितं तथा  ॥  १५  ॥   

विलापयति परिदेवयतीति विलापनम् । मर्दयतीति मर्दनम् ॥ १।२७।१५ ॥   

 ॥ १।२७।१६ ॥ पैशाचमस्त्रं दयितं मोहनं नाम नामतः ।  

प्रतीच्छ नरशादूल राजपुत्र महायशः  ॥  १६  ॥   

प्रतीच्छगृहाण ॥ १।२७।१६ ॥   

 ॥ १।२७।१७ ॥ तामसं नरशार्दूल सौमनं च महाबल  

संवर्तं चैव दुर्धर्षं मौसलं नाम नामतः  ॥  १७  ॥   

प्रागुक्तासुरमुसलास्त्रादन्यत् मौसलम् ॥ १।२७।१७ ॥   

 ॥ १।२७।१८,१९ ॥ सत्यमस्त्रं महाबाहो तथा मायाधरं परम् ।  

घोरं तेजःप्रभं नाम परतेजो ऽपकर्षणम्  ॥  १८  ॥   

सौम्यास्त्रं शिशिरं नाम त्वाष्ट्रमस्त्रं सुकामदम् ।  

दारुणं च भगस्यापि शीतेषुमथ मानवम्  ॥  १९  ॥   

शीतेषुं मानवमित्यन्त्रयः ॥ १।२७।१९ ॥   

 ॥ १।२७।२० ॥ एतान् राम महाबाहो कामरूपान् महाबलान् ।  

गृहाण परमोदारान् क्षिप्रमेव नृपात्मज  ॥  २०  ॥   

स्थितस्तु प्राङ्मुखो भूत्वा शुचिर्मुनिवरस्तदा ।  

ददौ रामाय सुप्रीतो मन्त्रग्रामनुत्तमम्  ॥  २१  ॥   

नन्वस्त्राणि दास्यामीति प्रतिश्रुत्य तानि च अनुक्रम्यान्ते मन्त्रग्रामं ददावित्युच्यते । उपसंहारे ऽस्त्राणि ददावित्येवान्ते वक्तव्यत्वात् । नैतत्, अनुक्रान्तदिव्यास्त्राणां ब्रह्मपुत्राणां देवतात्वेन मन्त्रैकसहजात्मानः भामण्डलवपुष्मन्तो मण्डलानुग्रहायेति चिद्रहस्यात्, अस्त्रदेवानां स्वस्वमन्त्रस्यैव सहजमूर्तित्वात्, भामण्डलवपुर्ग्रहस्योपासकानुग्रहोपाधिमूलत्वेनासहजत्वादशक्यदानाच्च भद्रतरमुक्तम्--मन्त्रग्रामं ददाविति । ननु ऽमन्त्रग्रामं गृहाण त्वम्ऽ इति बलातिबलादानप्रसङ्गे उक्तः । पुनरिह कुतो मन्त्रग्रामदानं ? सत्यमुक्तम्--गृहाणेति, न तु दत्तं, तत्कालोपयोगिबलातिबलामन्त्रस्यैव दानात् ॥ १।२७।२०,२१ ॥   

 ॥ १।२७।२२ ॥ सर्वसङ्ग्रहणं येषां दैवतैरपि दुर्लभम् ।  

तान्यस्त्राणि तदा विप्रो राघवाय न्यवेदयत्  ॥  २२  ॥   

सर्वेत्यादि । येषां उक्तदिव्यास्त्राणां सर्वसङ्ग्रहणं सर्वेषामुक्तनामेकेन सङ्ग्रहणं कर्तुम् दैवतैरपि दुर्लभंदुष्करमिति यावत् । कश्चिद्देवो ऽपि किञ्चिदेवात्रत्येषु जानाति, न सर्वम् । एवमनेकदुष्प्रापाणि तानि सर्वाणि अस्त्राणि एकस्मै रामाय तदा विप्रःविश्वामित्रो न्यवेदयत्दत्तवान् ॥ १।२७।२२ ॥   

 ॥ १।२७।२३ ॥ जपतस्तु मुनेस्तस्य विश्वामित्रस्य धीमतः ।  

उपतस्थुर्महार्हाणि सर्वाण्यस्त्राणि राघवम्  ॥  २३  ॥   

एवं मन्त्रं दत्त्वा, मन्त्रमिव मन्त्रदैवतान्यपि शिष्यानुवर्तनाय योजयितुं तानि स्मृत्वा जपतो विश्वामित्रस्य मुनेः आज्ञया गृहीतभामण्डलवपुष्मन्ति सन्ति उपतस्थुः । तत उपस्थितानि विश्वामित्रनियोजितरामसेवकानि तानि सर्वाण्यस्त्राणि महात्मानं राघवं चोपतस्थुः ॥ १।२७।२३ ॥   

 ॥ १।२७।२४ ॥ ऊचुश्च मुदिताः सर्वे रामं प्राञ्जलयस्तदा ।  

इमे स्म परमोदाराः किङ्करास्तव राघव  ॥  २४  ॥   

यद्यदिच्छसि, भद्रं ते, तत्सर्वं करवाम वै ।  

उपस्थाय, सर्वे अस्त्रदेवताः प्राञ्जलयः साक्षात्स्वाधीनदेवताः ब्रह्मरामसम्बन्धेन मुदिताः सत्यः तं ऊचुः । किमित्यतः--इम इत्यादि । किङ्कराः--नियोज्याः--अङ्गीकृतकैङ्कर्याः ॥ १।२७।२४ ॥   

 ॥ १।२७।२५,२६ ॥ ततो रामः प्रसन्नात्मा तैरित्युक्तो महाबलैः  ॥  २५  ॥   

प्रतिगृह्य च काकुत्स्थः समालभ्य च पाणिना ।  

मानसा मे भविष्यध्वमिति तानभ्यचोदयत्  ॥  २६  ॥   

तान् काकुत्स्थः पाणिना समालभ्यउपस्पृश्य, स्त्रियं पतिरिव, प्रतिगृह्य चस्वीकृत्य च तान् मानसा भविष्यध्वमित्यभ्यचोदयत् । मनस्स्मृतिकालोपस्थानाः मानसाः, दार्षदादिवत् शेषिको ऽण् । भविष्यध्वमिति व्यत्ययात्तङ् ॥ १।२७।२५,२६ ॥   

 ॥ १।२७।२७ ॥ ततः प्रीतमना रामो विश्वामित्रं महामुनिम् ।  

अभिवाद्य महातेजा गमनायोपचक्रमे  ॥  २७  ॥   

इत्यार्षे श्रीमद्रामायणे बालकाण्डे सप्तविंशः सर्गः  

--  

सरो(२७)मानः सर्गः ॥ १।२७।२७ ॥   

इति श्रीमद्रामायणामृतकतकटीकायां बालकाण्डे सप्तविंशः सर्गः  

  

