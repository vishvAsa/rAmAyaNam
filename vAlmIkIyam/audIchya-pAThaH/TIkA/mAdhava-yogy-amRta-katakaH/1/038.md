+++
title = "०३८"

+++
अथ अष्टात्रिंशः सर्गः  

\[सगरवृत्तान्तः\]  

 ॥ १।३८।१ ॥ तां कथां कौशिको रामे निवेद्य कुशिकात्मजः ।  

पुनरेवापरं वाक्यं काकुत्स्थमिदमब्रवीत्  ॥  १  ॥   

अथ ऽत्रीन् पथो हेतुना केनऽ इत्यादिप्रश्नस्य चोत्तरार्थं उपोद्धातः--तां कथामित्यादि । इदमपरं वाक्यमिति । अपृष्टोत्तरं वक्ष्यमाणरूपमिति शेषः ॥ १।३८।१ ॥   

 ॥ १।३८।२ ॥ अयोध्याधिपतिः शूरः पूर्वमासीन्नराधिपः ।  

सगरो नाम धर्मात्मा प्रजाकामः स चाप्रजः  ॥  २  ॥   

यस्मात् अप्रजः तस्मात् प्रजाकामः अभूत् ॥ १।३८।२ ॥   

 ॥ १।३८।३ ॥ वैदर्भदुहिता राम केशिनी नाम नामतः ।  

ज्येष्ठा सगरपत्नी सा धर्मिष्ठा सत्यवादिनी  ॥  ३  ॥   

विदर्भाधिपतेरपत्यं । ऽजनपदशब्दात् क्षत्रियादञ्ऽ इत्यञ् ॥ १।३८।३ ॥   

 ॥ १।३८।४ ॥ अरिष्टनेमिदुहिता रूपेणाप्रतिमा भुवि ।  

द्वितीया सगरस्यासीत् पत्नी सुमतिसंज्ञिता  ॥  ४  ॥   

अरिष्टनेमिःकाश्यपः, तस्य दुहिता तथा । ऽसुपर्णभगिनीऽ इत्यारात्प्रयोगात् अरिष्टनेमिः काश्यपः ॥ १।३८।४ ॥   

 ॥ १।३८।५ ॥ ताभ्यां सह तथा राजपत्निभ्यां तप्तवांस्तपः ।  

हिमवन्तं समासाद्य भृगुप्रस्रवणे गिरौ  ॥  ५  ॥   

भृग्वधिष्ठितं प्रस्रवणं--प्रवाहः यस्मिन् स तथा । गिरौ--हिमवतः पादपर्वत इति यावत् ॥ १।३८।५ ॥   

 ॥ १।३८।६,७,८ ॥ अथ वर्षशते पूर्णे तपसा ऽ ऽराधितो मुनिः ।  

सगराय वरं प्रादात् भृगुः सत्यवतां वरः  ॥  ६  ॥   

अपत्यलाभः सुमहान् भविष्यति तवानघ  

कीर्तिं चाप्रतिमां लोके प्राप्स्यसे पुरुषर्पभ  ॥  ७  ॥   

एका जनयिता तात पुत्रं वंशकरं तव ।  

षष्टिं पुत्रसहस्राणि अपरा जनयिष्यति  ॥  ८  ॥   

तातेति उपलालने । जनयितेति लुट् । षष्टिमिति । निपातनादेकवचनान्तस्य सहस्राणीत्यनेन सामानाधिकरण्यम् ॥ १।३८।६,७,८ ॥   

 ॥ १।३८।९ ॥ भाषमाणं महात्मानं राजपुत्र्यौ प्रसाद्य तम् ।  

ऊचतुः परमप्रीते कृताञ्जलिपुटे तदा  ॥  ९  ॥   

भाषमाणमिति । राजपुत्र्याविति छत्रिन्यायेन वादः ॥ १।३८।९ ॥   

 ॥ १।३८।१०,११ ॥ एकः कस्य सुतो ब्रह्मन् का बहून् जनयिष्यति ।  

श्रोतुमिच्छावहे ब्रह्मन् सत्यमस्तु वचस्तव  ॥  १०  ॥   

तयोस्तद्वचनं श्रुत्वा भृगुः परमधार्मिकः ।  

उवाच परमां वाणीं स्वच्छन्दो ऽत्र विधीयताम्  ॥  ११  ॥   

स्वच्छन्दो ऽत्रेति । अत्रउक्तयुष्मत्प्रश्नविषये स्वच्छन्द एव--युष्मदिच्छैव, न तु मया अस्या एकः, अस्य बहव इति निर्णेतव्यं अत एको ऽस्तु वा बहवो वा सन्तु, यस्यै कस्यै वा । अतः का, कं वरमिच्छामीति भवतीभ्यामेव विधीयतांनियमः क्रियताम् ॥ १।३८।११ ॥   

 ॥ १।३८।१२ ॥ एको वंशकरो वा ऽस्तु बहवो वा महाबलाः  

कीर्तिमन्तो महोत्साहाः, का वा कं वरमिच्छति  ॥  १२  ॥   

वंशकरःकृञन्तो हेतौ, वंशवृद्धिहेतुत्वगुणो ऽत्र वर्णितः ॥ १।३८।१२ ॥   

 ॥ १।३८।१३ ॥ मुनेस्तु वचनं श्रुत्वा केशिनी रघुनन्दन  

पुत्रं वंशकरं राम जग्राह नृपसन्निधौ  ॥  १३  ॥   

नृपसन्निधावित्यनेन तस्यापि साक्षित्वमात्रं, तस्याप्येकानेकवरणनियमाकर्तृतेत्यावेदितम् ॥ १।३८।१३ ॥   

 ॥ १।३८।१४ ॥ षष्टिं पुत्रसहस्राणि सुपर्णभगिनी तदा ।  

महोत्साहान् कीर्तिमतो जग्राह सुमतिः सुतान्  ॥  १४  ॥   

सुपर्णो गरुडः ॥ १।३८।१४ ॥   

 ॥ १।३८।१५,१६ ॥ प्रदक्षिणमृषिं कृत्वा शिरसा ऽभिप्रणम्य च ।  

जगाम स्वपुरं राजा सभार्यो रघुनन्दन  ॥  १५  ॥   

अथ काले गते तस्मिन् ज्येष्ठा पुत्रं व्यजायत ।  

असमञ्ज इति ख्यातं केशिनी सगरात्मजम्  ॥  १६  ॥   

व्यजायतप्रसूतवती ॥ १।३८।१६ ॥   

 ॥ १।३८।१७ ॥ सुमतिस्तु नरव्याघ्र गर्भतुम्बं व्यजायत ।  

षष्टिः पुत्राः सहस्राणि तुम्बभेदाद्विनिस्सृताः  ॥  १७  ॥   

गर्भतुम्भंगर्भावरणकोशस्तुम्बम् । तुम्बमिति । जालगर्भयुक्ततुम्बानि व्यजायतेति यावत् । कथं ततः पुत्रोदय इत्यतःषष्टिरित्यादि । तुम्बभेदादिति । न तु गान्धार्या इव पश्चाद्विभजनीया इत्यर्थः ॥ १।३८।१७ ॥   

 ॥ १।३८।१८ ॥ घृतपूर्णेषु कुम्भेषु धात्र्यस्तान् समवर्धयन् ।  

कालेन महता सर्वे यौवनं प्रतिपेदिरे  ॥  १८  ॥   

तान्वियुक्ततुम्बान् ॥ १।३८।१८ ॥   

 ॥ १।३८।१९,२० ॥ अथ दीर्घेम कालेन रूपयौवनशालिनः ।  

षष्टिः पुत्रसहस्राणि सगरस्याभवंस्तदा  ॥  १९  ॥   

स च ज्येष्ठो नरश्रेष्ठः सगरस्यात्मसम्भवः ।  

बालान् गृहीत्वा तु जले सरय्वा रघुनन्दन  ॥  २०  ॥   

प्रक्षिप्य प्राहसन्नित्यं मञ्जतस्तान् समीक्ष्य वै ।  

ज्येष्ठस्तु असमञ्जः बालान् जले प्रक्षित्य मज्जतस्तान् समीक्ष्य प्राहसत्प्रहासं कृत्वा स्थितवानिति यावत् ॥ १।३८।१९,२० ॥   

 ॥ १।३८।२१ ॥ एवं पापसमाचारः सञ्जनप्रतिबाधकः  ॥  २१  ॥   

पौराणामहिते युक्तः पुत्रो निर्वासितः पुरात् ।  

जनानां प्रतिबाधको जनप्रतिबाधकः । निर्वासितःनिष्कासितः ॥ १।३८।२१ ॥   

 ॥ १।३८।२२ ॥ तस्य पुत्रौ ऽशुमान्नाम असमञ्जस्य वीर्यवान्  ॥  २२  ॥   

संमतः सर्वलोकस्य सर्वस्यापि प्रियंवदः ।  

तस्य असमञ्जस्य अंशुमान् प्रियंवदत्वादिगुणयुक्तत्वात् पितामहस्यसगरस्य समीपे स्थितः ॥ १।३८।२२ ॥   

 ॥ १।३८।२३,२४ ॥ ततः कालेन महता मतिस्समभिजायत  ॥  २३  ॥   

सगरस्य नरश्रेष्ठ यजेयमिति निश्चिता ।  

स कृत्वा निश्चयं राम सोपाध्यायगणस्तदा  ॥  २४  ॥   

यज्ञकर्मणि वेदज्ञो यष्टुं समुपचक्रमे ।  

इत्यार्षे श्रीमद्रामायणे बालकाण्डे अष्टात्रिंशः सर्गः  

--  

मार(२५)मानः सर्गः ॥ १।३८।२५ ॥   

इति श्रीमद्रामायणामृतकतकटीकायां बालकाण्डे अष्टात्रिंशः सर्गः  

  

