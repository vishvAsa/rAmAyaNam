+++
title = "०६३ दशरथेन पूर्वकृतबालवधकथनम्"
title_english = "063 Dasaratha narrates his sin to Kausalya"

+++
त्रिषष्टितमः सर्गः  

\[ऋषिकुमारवधाख्यानम्\] ॥ २।६३।१ ॥   

प्रतिबुद्धो मुहूर्तेन शोकोपहतचेतनः।  

अथ राजा दशरथः सचिन्तामभ्यपद्यत  ॥  १  ॥   

अथ आप्तायै कौसल्यायै एतादृशकारणं मुनिशापं वदति। प्रतिबुद्ध इत्यादि  ॥  १  ॥   

 ॥ २।६३।१ ॥  ॥ २।६३।२ ॥   

रामलक्ष्मणयोश्चैव विवासात् वासवोपमम्।  

आविवेशोपसर्गस्तं तमः सूर्यमिवासुरम्  ॥  २  ॥   

उपसर्गःउपप्लवः शोक इति यावत्। आसुरं तमः सूर्यमिवेति। असुरःराहुः, तदीयं आसुरं तमःआवरणशक्तिः, सा यथा सूर्यमावृणोति काले प्राप्ते, तद्वदित्यर्थः  ॥  २  ॥   

 ॥ २।६३।२ ॥  ॥ २।६३।३६ ॥   

सभार्ये निर्गते रामे कौसल्यां कोसलेश्वरः।  

विवक्षु १रसितापाङ्गीं स्मृत्वा दुष्कृतमात्मनः  ॥  ३  ॥   

स राजा रजनीं षष्ठीं रामे प्रव्राजिते वनम्।  

अर्धरात्रे दशरथः २संस्मरन् दुष्कृतं कृतम्  ॥  ४  ॥   

स राजा पुत्रशोकार्तः स्मृत्वा दुष्कृतमात्मनः।  

कौसल्यां पुत्रशोकार्तामिदं वचनमब्रवीत्  ॥  ५  ॥   

यदाचरति, कल्याणि शुभं वा यदि वाऽशुभम्।  

तदेव लभते, भद्रे कर्ता कर्मजमात्मनः  ॥  ६  ॥   

स्वकृतक्रूरकर्ममूलमेव ईदृशं दुःखं स्वस्येति वदिष्यन् लोकस्थितिं दर्शयतियदित्यादि। तदेव लभते, तल्लभत एव च  ॥   

१रसितापाङ्गांङ।  

सप्तम्यर्थे द्वितीया, प्रापेति शेषो वागो। अत्यन्तसंयोगे वा द्वितीया।  

स्थित इति शेषःगो।  

२सोऽस्मरत्ङ। च।  

 ॥ २।६३।३६ ॥  ॥ २।६३।७ ॥   

गुरुलाघवमर्थानां आरम्भे कर्मणां १फलम्।  

दोषं वा यो न जानाति स बाल इति होज्यते  ॥  ७  ॥   

अर्थानांऐहिकप्रयोजनानां, कर्मणांआमुष्मिकप्रयोजनानां च अनुष्ठीयमानानां फलं प्रति गुरुलाघवंकेनचिदल्पेन हत्यादिकर्मणा महदनिष्टफलं, क्वचित् महताऽपि यागादिना परिमितस्वर्गफलं इत्येवमादिरूपेण, तथा दोषं गुणं वाइदं कर्म अल्पदोषं बहुगुणं इदं तु बहुदोषमल्पगुणमित्येवमादिकं यो न जानाति, स एव बाल इत्युच्यते, न स्तनन्धयः  ॥  ७  ॥   

कर्मणामारम्भेआरम्भसमये अर्थानांफलानां गुरुलाघवंगुरुत्वं लघुत्वं च, फलं दोषं वा फलं फलहानिं वा, यद्वा सुखरूपतां दुःखरूपतां वा, यो न जानातिगो। सुखंऽ इति पाठेतु कर्मणामारम्भे अर्थानां गुरुलाघवं, सुखं दोषंदुःखं वेति स्वरसः अर्थः। फलमिति पाठेऽपि फलपदं गुणपदवत् सत्फलपरम्।  

१सुखम्ङ।  

 ॥ २।६३।७ ॥  ॥ २।६३।८ ॥   

कश्चिदाम्रवणं छित्वा पलाशांश्च निषिञ्चति।  

पुष्पं दृष्ट्वा फले गृध्नुः स शोचति फलागमे  ॥  ८  ॥   

आम्रवणं छित्वेति। पलाशोपरोधनिवृत्त्यर्थमिति शेषः। पुष्पं दृष्ट्वेति। प्रस्फुटस्थूलपुष्पत्वात् महत् फलमतो भविष्यतीति बुध्वेत्यर्थः ॥   

लोके कश्चित्पुरुषः पुष्पं दृष्ट्वा फले गृध्नुःसाभिलाषः सन् अधिकवर्णमहापुष्पवत्त्वात् तदनुगुणमहाफलं भविष्यतीति साभिलाषः इत्यर्थः, आम्रवणं चूतवनं अल्पनिर्वर्णपुष्पकं छित्वा पलाशोपरोधपरिहारार्थं छित्वा, पलाशांश्च किंशुकानेव निषिञ्चतिजलसेचनादिना पोषयति सः फलागमे फलप्राप्तिकाले सति अनुपभोग्यफलदर्शनात् शोचतिगो।  

 ॥ २।६३।८ ॥  ॥ २।६३।९ ॥   

अविज्ञाय फलं यो हि कर्म त्वेवानुधावति।  

स शोचेत् फलवेलायां यथा किंशुकसेचकः  ॥  ९  ॥   

किंशुकदृष्टान्तं दार्ष्टान्तिके योजयतिअविज्ञायेत्यादि। फलमिति। क्रियमाणकर्मणो भाविफलमित्यर्थः ॥ ९ ॥   

स्वकर्मानुगुणमेव धावतीत्यर्थः।  

 ॥ २।६३।९ ॥  ॥ २।६३।१० ॥   

सोऽहमाम्रवणं छित्वा पलाशांश्च न्यषेचयम्।  

रामं फलागमे त्यक्त्वा पश्चात् शोचामि दुर्मतिः  ॥  १०  ॥   

कर्मणो वा प्रागुक्तस्य तथा प्रागुक्तलौकिकार्थस्य वाऽस्तु तत्प्रकृते किमायातमित्यत्राहसोऽहमित्यादि। फलागम इति। पारलौकिककालान्तरभाविफलप्राप्तावाम्रवत् वर्धितमिति शेषः  ॥  १०  ॥   

आम्रवणं छित्वेत्यनेन अभिषेकविघातपूर्वकरामविवासनं लक्ष्यते। पलाशांश्च न्यषेचयमित्यनेन कैकेयीप्रियकरणं लक्ष्यतेगो। वस्तुतस्तुवक्ष्यमाणशब्दवेधमूलकमुनिकुमारवधेऽयं दृष्टान्तः। स्पष्टमिदं १३ श्लोके।  

 ॥ २।६३।१० ॥  ॥ २।६३।११ ॥   

लब्धशब्देन, कौसल्ये कुमारेण धनुष्मता।  

कुमारः शब्दवेधीति मया पापमिदं कृतम्  ॥  ११  ॥   

अथ यदाचरतिऽ (श्लो६) इत्याद्युक्तलेकस्थितिफलमाहलब्धशब्देनेत्यादि। हे कौसल्ये कुमारेण धनुष्मता, कुमारःअजकुमारः दशरथः शब्दवेधीति लोके लब्धशब्देनलब्धकीर्तिना मया इदं वक्ष्यमाणरूपं पापं कृतम्  ॥  ११  ॥   

 ॥ २।६३।११ ॥  ॥ २।६३।१२ ॥   

तदिदं मेऽनुसम्प्राप्तं, देवि दुःखं स्वयं कृतम्।  

१सम्मोहादिह बालेन यथा स्यात् भक्षितं विषम्  ॥  १२  ॥   

ननु बाल्ये, तत्राप्यज्ञानात् कृतस्य कर्मणः कथमेवं फलं प्राप्तमित्यत्र दृष्टान्तबलेन बोधयतिसम्मोहादित्यादि। सम्मोहादिह सम्मोहादेव। बाल्येन हेतुना भक्षितं विषमिति। हन्त्येवेति शेषः। एवं स्वकृतदुष्कृतं दुःखं प्रापयत्येव  ॥  १२  ॥   

१सस्नेहादिव बाल्येनङ।  

 ॥ २।६३।१२ ॥  ॥ २।६३।१३ ॥   

यथाऽन्यः पुरुषः कश्चित् पलाशैर्मोहितो भवेत्।  

एवं ममाप्यविज्ञातं शब्दवेध्य १मिदं कृतम्  ॥  १३  ॥   

तथा स्वविचारदौर्बल्यमूलमपि जाड्यं स्वं प्राप्नोत्येवेत्याहयथाऽन्य इत्यादि। कश्चित्प्राकृत इति यावत्। पलाशैःतत्पुष्पैः। मोहितो भवेत् एवं कैकेयीमोहित इति शेषः। अथाज्ञानकृतस्यापि महापातकस्य फलं विषपानवदावश्यकमित्युक्तमर्थमुपसंहरतिएवमित्यादि। शब्दमात्रगम्यं वेध्यंलक्ष्यं यस्य, येन वा स तथा। शब्दवेधी शब्दवेध्य इत्यनर्थान्तरम्। अत एवं शब्देवध्यत्वरूपं सामर्थ्यं प्राप्य यत् कर्म अविज्ञातं सत्अबुद्धिपूर्वकं कृतं, तस्य दुष्कर्मण इदं फलमित्यर्थः  ॥  १३  ॥   

पलाशैर्मोहितःपलाशकुसुमानि यथा सुन्दराणि तथा तत्फलमपि स्यादिति मोहविशिष्ट इत्यर्थः। प्रकृते कुमारः शब्दवेधीऽ इति ख्यात्या मोहितः।  

शब्दवेध्यमयंशब्दवेध्यविकारभूतंतद्धेतुकमित्यर्थःगो।  

१मयङ।  

शब्दवेध्यमिति शब्दवेधित्वमित्यर्थे आर्षम्ति।  

 ॥ २।६३।१३ ॥  ॥ २।६३।१४ ॥   

देव्यनूडा त्वमभवः युवराजो भवाम्यहम्।  

ततः प्रावृडनुप्राप्ता मदकामविवर्धिनी  ॥  १४  ॥   

अथ कदा कीदृशं तच्छब्दवेधित्वमूलप्राप्तं दुष्कर्मेत्यतः तत् प्रतिपादयतिदेवीत्यादि  ॥  १४  ॥   

 ॥ २।६३।१४ ॥  ॥ २।६३।१५ ॥   

१अपास्य हिरसान् भौमान् तप्त्वा च जगदंशुभिः।  

परेताचरितां भीमां रवि २राविशते दिशम्  ॥  १५  ॥   

प्रावृडनुप्राप्तेत्युक्तं सैव वर्ण्यतेअपास्येत्यादि। अंशुभिः भौमान् रसान् जलादीन् अपास्यनिरस्य शोषयित्वेति यावत्। हितत एव हेतोः तप्त्वातापयित्वा, भूमिमिति शेषः। परेताचरितां भीमां दिशमिति। दक्षिणां दिशमित्यर्थः। आविशतेआविशति स्मेति यावत्  ॥  १५  ॥   

उपास्यगृहीत्वागो।  

१उपास्यङ।  

२राचरतेङ।  

 ॥ २।६३।१५ ॥  ॥ २।६३।१६,१७ ॥   

उष्णमन्तर्दधे सद्यः स्निग्धा ददृशिरे घनाः।  

ततो जहृषिरे सर्वे भेकसारङ्गबर्हिणः  ॥  १६  ॥   

क्लिन्नपक्षोत्तराः स्नाताः कृच्छ्रादिव पतत्त्रिणः।  

वृष्टिवातावधूताग्रान् पादपानभिपेदिरे  ॥  १७  ॥   

कृच्छ्रात्कृच्छ्रादिहेतोः। स्नाता इव क्लिन्नपक्षत्वधर्मेणोत्तराःअधिकाः, वृष्ट्याधिक्यादिति शेषः। वृष्टियुक्तो वातः तथा  ॥  १७  ॥   

क्लिन्नपक्षोत्तराः सिक्तपक्षोपरिभागाः, अत एव स्नाता इव स्थिताः, पतत्त्रिणः वृष्टिवातावधूताग्रान् वृष्टिवाताभ्यां कम्पिताग्रानपि पादपान् कृच्छ्रात्क्लिन्नपक्षत्वेन यत्नात् अभिपेदिरेआरूढाःगो।  

 ॥ २।६३।१६,१७ ॥  ॥ २।६३।१८ ॥   

पतितेनाम्भसाच्छन्नः पतमानेन चासकृत्।  

आबभौ मत्तसारङ्गः तोयराशिरिवाचलः  ॥  १८  ॥   

पतमानेनेति। पततेति यावत्। मत्ताः सारङ्गाःहरिणाः यस्मिन् स तथा। चातके हरिणे पुंसि सारङ्गः शबले त्रिषुऽ  ॥  १८  ॥   

तोयराशिःसमुद्रःगो।  

 ॥ २।६३।१८ ॥  ॥ २।६३।१९ ॥   

पाण्डुरारुणवर्णानि स्रोतांसि विमलान्यपि।  

सुस्रुवुर्गिरिधातुभ्यः सभस्मानि भुजङ्गवत्१  ॥  १९  ॥   

गिरिधातुभ्यो हेतुभ्यः, विमलान्यपि स्रोतांसि क्वचित् पाण्डुरवर्णानि तथाविधधातुसम्बन्धात्, क्वचित् अरुणानि तथाविधधातुसम्बन्धात्, क्वचित् सभस्मानि दावभस्मसम्बन्धात्, भुजङ्गवत् कुटिलानि सुस्रुवुः  ॥ १९ ॥   

भस्मपदं तादृशसूक्ष्मजलकणवाचकं वा।  

१एतदनन्तरं आकुलारुणतोयानि स्रोतांसि विमलान्यपि। उन्मार्गजलवाहीनि बभूवुर्जलदागमे ॥ ऽ इत्यधिकम्ङ।  

 ॥ २।६३।१९ ॥  ॥ २।६३।२० ॥   

तस्मिन्नतिसुखे काले धनुष्मान् इषुमान् रथी।  

व्यायामकृतसङ्कल्पः सरयूमन्वगां नदीम्  ॥  २०  ॥   

व्यायामःमृगयाव्यायामःउत्साहः, तत्र कृतसङ्कल्पःकृतनिश्चयस्तथा  ॥  २०  ॥   

 ॥ २।६३।२० ॥  ॥ २।६३।२१ ॥   

निपाने महिषं रात्रौ गजं वाऽभ्यागतं १नदीम्।  

अन्यं वा श्वापदं कञ्चित् जिघांसु रजितेन्द्रियः२  ॥  २१  ॥   

निपीयते अस्मिन्निति निपानम्, नद्यवतारस्थल इत्यर्थः। जिघांसुरिति। अस्थामिति शेषः  ॥  २१  ॥   

१मृगम्ङ।  

अनेन मृगयाचापल्यमुक्तम्। तेन तस्याः क्षत्त्रधर्मत्वेऽपि न विरोधः।  

२एतदनन्तरं तस्मिंस्तत्राहमेकान्ते रात्रौ विवृतकार्मुकः। तत्राहं संवृतं वन्यं हतवान् तीरमागतम् ॥  अन्यं चापि मृगं हिंस्रं शब्दं श्रुत्वाऽभ्युपागतम्।ऽ इत्यधिकंङ।  

 ॥ २।६३।२१ ॥  ॥ २।६३।२२,२३ ॥   

अथान्धकारे त्वश्रौषं जले कुम्भस्य पूर्यतः।  

अचक्षुर्विषये घोषं वारणस्येव नर्दतः  ॥  २२  ॥   

ततोऽहं शरमुद्धृत्य दीप्तमाशीविषोपमम्।  

शब्दं प्रति जगप्रेप्सुः अभिलक्ष्य १मपातयम्  ॥  २३  ॥   

गजप्रेप्सुरिति। गजरूपं वेध्यं प्राप्तुमिच्छुस्तथा। शब्दं प्रतिशब्दावगतवेध्यं प्रति तज्जिघांसया शरमुद्धृत्य अभिलक्ष्यमपातयमिति योजना  ॥  २३  ॥   

१त्वपातयम्ङ।  

 ॥ २।६३।२२,२३ ॥  ॥ २।६३।२४,२५ ॥   

अमुञ्चं निशितं बाणं अहमाशीविषोपमम्  ॥  २४  ॥   

तत्र वागुषसि व्यक्ता प्रादुरासीद्वनौकसः।  

हा हेति पततस्तोये बाणाभिहतमर्मणः  ॥  २५  ॥   

वनौकसःआरण्यकमनुष्यस्येत्यर्थः। बाणाभिहतमर्मणः तोये पततः वनौकसः हा हाइति व्यक्ता वाक् उषसि प्रादुरासीत् ॥   

 ॥ २।६३।२४,२५ ॥  ॥ २।६३।२६ ॥   

तस्मिन्निपतिते १बाणे वागभूत् तत्र मानुषी।  

कथमस्मद्विधे शस्त्रं निपतेत्तु तपस्विनि  ॥  २६  ॥   

एवं तस्मिन् बाणो निपतिते सति, तत्र विशिष्य मानुषी वागभूत्। कथमित्यत्रकथमित्यादि  ॥  २६  ॥   

भूमौङ।  

 ॥ २।६३।२६ ॥  ॥ २।६३।२७ ॥   

प्रविविक्तां नदीं रात्रौ उदाहासोऽहमागतः।  

इषुणाऽभिहतः केन? कस्य वा किं कृतं मया?  ॥  २७  ॥   

प्रविविक्तांनिर्जनाम्। उदकमाहरतीत्यदाहारः, मन्थौदन৷৷।ऽ इत्यादिना उदकस्य उदादेशः। यद्यपि हारशब्दे परतः उदादेशो विहितः, तथापि एकदेशविकृतमनन्यवदिति भविष्यति। छान्दसो वा दीर्घः। उदहार इत्येव वा। किं कृतमिति। किं अनिष्टं कृतमित्यर्थः  ॥  २७  ॥   

वाऽपकृतंङ।  

 ॥ २।६३।२७ ॥  ॥ २।६३।२८ ॥   

ऋषेर्हि न्यस्तदण्डस्य वने वन्येन जीवतः।  

कथं नु शस्त्रेण वधो मद्विधस्य वीधीयते  ॥  २८  ॥   

न्यस्तदण्डस्येति। परित्यक्तप्राणिहिंसस्येत्यर्थः  ॥  २८  ॥   

न्यस्तदण्डस्यउपरतवाङ्मनः कायसम्बन्धिपरहिंसस्य। दण्डोऽस्त्री शासने राज्ञां हिंसायां दमसैन्ययोःऽ इति विश्वःगो।  

 ॥ २।६३।२८ ॥  ॥ २।६३।२९ ॥   

जटाभारधरस्यैव बल्कलाजिनवाससः।  

को वधेन ममार्थी स्यात् किं वाऽस्यापकृतं मया  ॥  २९  ॥   

मम वधेनजटादिना व्यक्तर्षित्वस्य मम वधेन कः पुमान् अर्थीकिञ्चित्प्रयोजनवान् स्यात्। मानुषमांसं कस्यापि मनुष्यस्याप्रयोजनमिति व्यर्थ एव मद्वध इत्यर्थः  ॥  २९  ॥   

 ॥ २।६३।२९ ॥  ॥ २।६३।३० ॥   

एवं निष्फलमारब्धं केवलानर्थसंहितम्।  

न १क्वचित् साधु मन्येत यथैव गुरुतल्पगम्  ॥  ३०  ॥   

केवलानर्थेननिष्प्रयोजनसम्पन्नपापेन संहितम्। क्वचिदिति। इह लोके परत्र वेत्यर्थः  ॥  ३०  ॥   

१कश्चित्ङ।  

गुरुतल्पगंगुरुदारगं तल्यं शय्याट्टदारेषुऽ इत्यमरः।  

 ॥ २।६३।३० ॥  ॥ २।६३।३३३ ॥   

१नाहं तथाऽनुशोचामि जीवितक्षयमात्मनः।  

मातरं पितरं चोभौ अनुशोचामि मद्वधे  ॥  ३१  ॥   

तदेतन्मिथुनं वृद्धं चिरकालभृतं मया।  

मयि पञ्चत्वमापन्ने कां वृत्तिं वर्तयिष्यति  ॥  ३२  ॥   

वृद्धौ च मातापितरौ अहं चैकेषुणा हतः।  

केन स्म निहताः सर्वे सुबालेनाकृतात्मना  ॥  ३३  ॥   

एकेषुणा मातापितरौ हतौ, अहं च हतः इति विपरिणामः। मद्वधेन तयोर्वधस्य सिद्धत्वादित्याशयः। अकृतात्मनाअजितेन्द्रियेण ॥   

१नेमंच।  

इति वागभूदिति पूर्वेण (श्लो।२५) अन्वयः।  

 ॥ २।६३।३१३३ ॥  ॥ २।६३।३४ ॥   

तां गिरं करुणां श्रुत्वा मम धर्मानुकाङ्क्षिणः।  

कराभ्यां सशरं चापं व्यथितस्यापतत् भुवि  ॥  ३४  ॥   

धर्मानुकाङ्क्षिणःधर्मप्रतीक्षाशीलस्य  ॥  ३४  ॥   

 ॥ २।६३।३४ ॥  ॥ २।६३।३५ ॥   

तस्याहं करुणं श्रुत्वा बहु लालपतो निशि।  

सम्भ्रान्तः शोकवेगेन भृशमासं विचेतनः  ॥  ३५  ॥   

लालपत इति। यङ्लुगन्तात् शतृप्रत्ययः  ॥  ३५  ॥   

 ॥ २।६३।३५ ॥  ॥ २।६३।३६,३७ ॥   

तं देशमहमागम्य दीनसत्वः सुदुर्मनाः।  

अपश्यमिषुणा तीरे सरय्वास्तापसं हतम्  ॥  ३६  ॥   

अवकीर्णजटाभारं प्रविद्धकलशोदकम्।  

पांसुशोणितदिग्धाङ्गं शयानं शल्यपीडितम्  ॥  ३७  ॥   

प्रविद्धंध्वस्तम्  ॥  ३७  ॥   

 ॥ २।६३।३६,३७ ॥  ॥ २।६३।३८ ॥   

स मामुद्वीक्ष्य नेत्राभ्यां त्रस्तमस्वस्थ १चेतसम्।  

२इत्युवाच ३ततः क्रूरं दिधक्षन्निव तेजसा  ॥  ३८  ॥   

त्रस्तं मां नेत्राभ्यामुद्वीक्ष्य  ॥  ३८  ॥   

१चेतनंच।  

२प्रत्युवाचङ।  

३वचःच।  

 ॥ २।६३।३८ ॥  ॥ २।६३।३९४१ ॥   

किं तवापकृतं, राजन् वने निवसता मया।  

जिहीर्षुरम्भो गुर्वर्थं यदहं ताडितस्त्वया  ॥  ३९  ॥   

एकेन खलु बाणेन मर्मण्यभिहते मयि।  

द्वावन्धौ निहतौ वृद्धौ माता जनयिता च मे  ॥  ४०  ॥   

तौ १कथं दुर्बलावन्धौ मत्प्रतीक्षौ पिपासितौ।  

चिर २माशाकृतां तृष्णां ३कष्टां सन्धारयिष्यतः  ॥  ४१  ॥   

आशाकृतांआशाआशनंप्राशनं, आशातद्विषयिण्याशा, तया कृतां तन्त्रावृत्त्यादेरन्यतम एषितव्यः बुभुक्षाकृतामिति यावत् ॥   

१नूनंच।  

आशाकृतांपुत्रो मे जलमाहरिष्यतीत्याशासहिताम्गो।  

२माशांच।  

३कथंङ।  

 ॥ २।६३।३९४१ ॥  ॥ २।६३।४२ ॥   

नूनं न तपसो वाऽस्ति फलयोगः श्रुतस्य वा।  

पिता यन्मां न जानाति शयानं पतितं भुवि  ॥  ४२  ॥   

तपसः श्रुतस्य वेति। मामकस्येति शेषः, पित्र्यस्य चेत्यप्यविरोधः।  

 ॥ २।६३।४२ ॥  ॥ २।६३।४३ ॥   

जानन्नपि च किं कुर्यात् अशक्ति रपरिक्रमः।  

भिद्यमानमिवाशक्तः त्रातुमन्यो नगो नगम्  ॥  ४३  ॥   

अशक्तिरपरिक्रम इति। वृद्धान्धत्वादित्याशयः। वातादिना भिद्यमानं नगंवृक्षमित्यर्थः।  ॥  ४३  ॥   

अपरिक्रमःसञ्चरणशक्तिरहित इत्यर्थः।  

नगःगजो वा।  

 ॥ २।६३।४३ ॥  ॥ २।६३।४४ ॥   

पितुस्त्वमेव मे गत्वा शीघ्रमाचक्ष्व, राघव  

न त्वामनुदहेत् क्रुद्धः वनं वह्निरिवैधितः  ॥  ४४  ॥   

एधितःवर्धितः  ॥  ४४  ॥   

 ॥ २।६३।४४ ॥  ॥ २।६३।४५ ॥   

इयमेकपदी, राजन् यतो मे पितुराश्रमः।  

तं प्रसादय गत्वा त्वं न त्वां १सङ्कुपितः शपेत्  ॥  ४५  ॥   

इयमित्यादि। यया एकपद्या मे पितुराश्रमः प्राप्यते, सेयमेकपदीसूक्ष्ममार्गः, सरणिः पद्धतिः पद्या वर्तन्येकपदीति चऽ तया गत्वा तं प्रसादय, यथा चेत् त्वां न सङ्कुपितः शपेत्  ॥   

स कुपितःच।  

 ॥ २।६३।४५ ॥  ॥ २।६३।४६ ॥   

विशल्यं कुरु मां, राजन् मर्म मे निशितः शरः।  

रुणद्धि, मृदु सोत्सेधं तीरमम्बुरयो यथा  ॥  ४६  ॥   

हे राजन् मां विशल्यं कुरु। निशितस्ते शरः मर्मलग्नः सन् मे मर्म रुणद्धिपीडयतीति यावत्। किमिव? मृदुसिकताप्रायं सोत्सेधंउच्छ्रायवत् तीरंनदीतीरं अम्बुरयःनदीपूरवेग इवेत्यर्थः  ॥  ४६  ॥   

 ॥ २।६३।४६ ॥  ॥ २।६३।४७ ॥   

सशल्यः क्लिश्यते प्राणैः विशल्यो विनशिष्यति।  

इति मामाविशत् चिन्ता तस्य शल्यापकर्षणे  ॥  ४७  ॥   

हे कौसल्ये एवं तेनोक्ते मां चिन्ता आविशत्। कीदृशीत्यतःसशल्य इत्यादि। प्राणैः अस्वस्थैः निरुद्धगमनैश्चेति शेषः  ॥  ४७  ॥   

तेन च साक्षादेव ब्रह्महत्या मे भवेदिति चिन्तेत्यर्थः।  

 ॥ २।६३।४७ ॥  ॥ २।६३।४८ ॥   

दुःखितस्य च दीनस्य मम शोकातुरस्य च।  

लक्षयामास हृदये चिन्तां मुनिसुतस्तदा  ॥  ४८  ॥   

मुनिसुतो लक्षयामासेति। इदानीमस्मदुक्तचिन्तया, अयं मदीयं शल्यं नोद्धरतीति ज्ञातवानित्यर्थः ॥ ४८ ॥   

 ॥ २।६३।४८ ॥  ॥ २।६३।४९ ॥   

ताम्यमानः स मां कृच्छ्रात् उवाच १परमार्तवत्।  

सीदमानो विवृत्ताङ्गः वेष्टमानो गतः क्षयम्  ॥  ४९  ॥   

परमार्तवत्परमार्तः सन्। क्षयंशक्तिक्षयम्  ॥  ४९  ॥   

१परमार्थवत्ङ।  

 ॥ २।६३।४९ ॥  ॥ २।६३।५० ॥   

संस्तभ्य शोकं धैर्येण स्थिरचित्तो १भवानघ  

ब्रह्महत्याकृतं २पापं हृदयादपनीयताम्  ॥  ५०  ॥   

किमुवाचेत्यतःसंस्तभ्येति। संस्तंभ्येति यावत्। शोकंब्रह्महत्याप्तिजम्। कथं मे स्थिरचित्ततालाभ इत्यतःब्रह्महत्येत्यादि ॥   

१भवाम्यहम्ङ।  

२तापंङ।  

 ॥ २।६३।५० ॥  ॥ २।६३।५१५३ ॥   

न द्विजातिरहं, राजन् मा भूत् ते मनसो व्यथा।  

शूद्रायामस्मि वैश्येन जातः, जनपदाधिप  ॥  ५१  ॥   

इतीव वदतः कृच्छ्रात् बाणाभिहतमर्मणः।  

विघूर्णतो विचेष्टस्य वेपमानस्य भूतले  ॥  ५२  ॥   

तस्य १त्वाताम्यमानस्य तं बाणमहमुद्धरम्।  

स मामुद्वीक्ष्य सन्त्रस्तः जहौ प्राणान् तपोधनः  ॥  ५३  ॥   

आताम्यमानस्य। ताम्यत इति यावत्। मामुद्वीक्ष्य सन्त्रस्त इतिप्राणहरत्वादेव। तपोधन इति। तपोधनकुमार इति यावत् ॥   

शूद्राविशोस्तु करणःऽ।  

आनम्यमानस्यव्यथया सङ्कुचिताङ्गस्यगो।  

१त्वानम्यमानस्य, नानद्यमानस्यङ।  

स्वयं नायं तपोधन इत्यभिप्रायेण एवं व्याख्या। परन्तु अनन्तरसर्गाद्यश्लोके वधमप्रतिरूपं तु महर्षेःऽ इति वाक्यं चिन्तनीयमत्र।  

 ॥ २।६३।५१५३ ॥  ॥ २।६३।५४ ॥   

जलार्द्रगात्रं तु विलप्य १कृच्छ्रं  

मर्मव्रणं सन्ततमुच्छ्वसन्तम्।  

ततः सरय्वां तमहं शयानं  

समीक्ष्य २भद्रे सुभृशं विषण्णः  ॥  ५४  ॥   

इत्यार्षे श्रीमद्रामायणे वाल्मीकीये अयोध्याकाण्डे त्रिषष्टितमः सर्गः  

अथ कौसल्यां प्रति मुनिकुमारासुक्षयान्तव्यापारजस्वशोकानुवादःजलार्द्रेत्यादि। कृच्छ्रं मर्मव्रणं प्राप्य, विलप्य सन्ततमुच्छ्वसन्तं, ततःतदनन्तरं सरय्वांतत्तीरे मृत्वा शयानं तं वीक्ष्य, हे भद्रे अहं सुभृशं विषण्णोऽभवम्। धर्म(५४)मानः सर्गः  ॥  ५४  ॥   

१कृच्छ्रात्ङ।  

२भद्रेऽस्मिङ।  

इति श्रीमद्रामायणामृतकतकटीकायामयोध्याकाण्डे त्रिषष्टितमः सर्गः  

 ॥ २।६३।५४ ॥   

