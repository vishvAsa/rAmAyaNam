+++
title = "०६४ दशरथमृतिः"
title_english = "064 Dasaratha continued to narrate to Kausalya"

+++
चतुष्षष्टितमः सर्गः  

\[दशरथदिष्टान्तः\] ॥ २।६४।१ ॥   

वधमप्रतिरूपं तु महर्षेस्तस्य राघवः।  

विलपन्नेव धर्मात्मा कौसल्यां १पुनरब्रवीत्  ॥  १  ॥   

अथ तत्पितृदर्शनादिशेषवृत्तान्तकथनम्। वधमित्यादि। राघवःदशरथः। विलपन्नेवपुत्रं प्रति विलपन्नेव कौसल्यां प्रति तस्य महर्षेः अप्रतिरूपं अतितरामनुचितं वधं पुनःपाश्चात्यवृत्तान्तं च अब्रवीत्। इदं कविवचनम् ॥ १ ॥   

१इदम्च।  

असाधारणं वा।  

 ॥ २।६४।१ ॥  ॥ २।६४।२ ॥   

तदज्ञानात् महत् पापं कृत्वाऽहं सङ्कुलेन्द्रियः।  

एकस्त्वचिन्तयं बुध्या कथं नु सुकृतं भवेत्  ॥  २  ॥   

तदेव प्रतिपाद्यतेतदित्यादि। सङ्कुलितेन्द्रियःक्षुभितेन्द्रियः। एकःएकाकी च अहं गत्वा तं प्रसादयऽ इत्याद्युक्तमुनिकुमारवचनानुष्ठानं कथं नु सुकृतंसुष्ठु सम्पादितं भवेदिति बुध्या अचिन्तयम्  ॥  २  ॥   

 ॥ २।६४।२ ॥  ॥ २।६४।३ ॥   

ततस्तं घटमादाय पूर्णं परमवारिणा।  

आश्रमं तमहं प्राप्य यथाऽऽख्यातपथं गतः  ॥  ३  ॥   

ततस्तमित्यादि। ततः एवं चिन्तयित्वा। यथाऽऽख्यातपथंमुनिकुमारोपदिष्टमार्गम्  ॥  ३  ॥   

 ॥ २।६४।३ ॥  ॥ २।६४।४ ॥   

तत्राहं दुर्बलाबन्धौ वृद्धावपरिणायकौ।  

अपश्यं तस्य पितरौ लूनपक्षाविव द्विजौ  ॥  ४  ॥   

अपरिणायकौअन्धयोस्तयोः सञ्चारयितृपुरुषान्तररहितो  ॥   

 ॥ २।६४।४ ॥  ॥ २।६४।५ ॥   

तन्निमित्ताभिरासीनौ कथाभि १रपरिश्रमौ।  

तामाशां मत्कृते हीनौ २उदासीनावनाथवत्  ॥  ५  ॥   

तन्निमित्ताभिःपुत्रनिमित्ताभिः कथाभिः हेतुभिः अपरिश्रमावासीनौपुत्रो जलमानेष्यतीति प्रत्याशया श्रमं सोढ्वा आस्थितावित्यर्थः। मत्कृतेमत्कृतदुष्कर्मनिमित्ततः तामाशां प्रत्यपि हीनौ, अत एव अनाथवत् उदासीनौअनाथावेव सन्तौ स्थितौ इत्यर्थः  ॥  ५  ॥   

कथाभिः उपलक्षितौगो।  

१रपरिक्रमौङ।  

२उपासीनाच।  

 ॥ २।६४।५ ॥  ॥ २।६४।६ ॥   

शोकोपहतचित्तश्च भयसन्त्रस्तचेतनः।  

तच्चाश्रमपदं गत्वा भूयः शोकमहं गतः  ॥  ६  ॥   

तौ दृष्ट्वा शोकोपहतचित्त इति योजना। भूयःअभ्यधिकम्  ॥  ६  ॥   

तयोरसहायतादर्शनेन शोकस्याधिक्यम्।  

 ॥ २।६४।६ ॥  ॥ २।६४।७ ॥   

पदशब्दं तु मे श्रुत्वा मुनिर्वाक्यमभाषत।  

किं चिरायसि, मे पुत्र पानीयं क्षिप्रमानय  ॥  ७  ॥   

 ॥ २।६४।७ ॥  ॥ २।६४।८ ॥   

यन्निमित्तमिदं, तात सलिले क्रीडितं त्वया।  

उत्कण्ठिता ते मातेयं प्रविश क्षिप्रमाश्रमम्  ॥  ८  ॥   

हे तात यन्निमित्तंयेन हेतुना एतावत्कालं सलिले त्वया इदं क्रीडितम्भावे निष्ठा, क्रीडनमभूत्, तेनेयं ते माता उत्कण्ठितासशोकस्मरणवत्यभूत्  ॥  ८  ॥   

 ॥ २।६४।८ ॥  ॥ २।६४।९ ॥   

यत् १व्यलीकं कृतं, पुत्र मात्रा ते यदि वा मया।  

न तन्मनसि कर्तव्यं त्वया, तात तपस्विना  ॥  ९  ॥   

व्यलीकंअप्रियम्  ॥  ९  ॥   

१अलीकंङ।  

 ॥ २।६४।९ ॥  ॥ २।६४।१० ॥   

त्वं गतिस्त्वगतीनां च चक्षुस्त्वं हीनचक्षुषाम्।  

समासक्ताः त्वयि प्राणाः किं त्वं नौ नाभिभाषसे  ॥  १०  ॥   

नौआवां प्रति किञ्चिदपि नाभिभाषसे, तत् कस्मादिति शेषः  ॥  १०  ॥   

 ॥ २।६४।१० ॥  ॥ २।६४।११ ॥   

मुनिमव्यक्तया वाचा तमहं सज्जमानया।  

हीनव्यञ्जनया प्रेक्ष्य १भीतोऽभीत इवाब्रुवम्  ॥  ११  ॥   

तंपदशब्दं श्रुत्वा पुत्रधिया वदन्तम्। सज्जमानयागद्गदया, अत एव हीनव्यञ्जनया व्यञ्जनाक्षरव्यक्तिरहितया। भीतोऽपि सन् अभीत इवाब्रुवम्  ॥  ११  ॥   

सज्जमानयास्खलन्त्या, हीनव्यञ्जनयाअस्पष्टाक्षरयागो।  

१भीतचित्त इवच।  

भीतोऽपि सन् भीतः, अत्यन्तभीत इत्यर्थःगो।  

 ॥ २।६४।११ ॥  ॥ २।६४।१२ ॥   

मनसः कर्म चेष्टाभिः अभि संस्तभ्य वाग्बलम्।  

आचचक्षे त्वहं तस्मै पुत्रव्यसनजं भयम्  ॥  १२  ॥   

इदमेव प्रतिपाद्यतेमनस इत्यादि। मनसः कर्मभीतिरूपम्। वाग्बलमवष्टभ्य साध्याभिः चेष्टाभिःअभीतिसाध्यव्यवहारैः अभिअभितः संस्तभ्यभीताकारतामाच्छाद्य अभीत इवाचचक्षेआख्यातवानस्मि।  

अत्रापि भट्टारका बहु वदन्ति न तदस्मन्मनः श्रद्दधते  ॥  १२  ॥   

मनसः कर्मऊहापोहात्मकं, चेष्टाःइन्द्रियनियमनरूपव्यापाराः। ताभिः वागबलमभिसंस्तभ्यरखलितां वाचं बलात् दृढीकृत्येत्यर्थः। ৷৷। यद्वालज्जाभीतिप्रभृतिभिः मन्दवचनो भूत्वेत्यर्थःगो।  

 ॥ २।६४।१२ ॥  ॥ २।६४।१३ ॥   

क्षत्त्रियोऽहं दशरथः नाहं पुत्रो महात्मनः।  

कज्जनावमतं दुःखं इदं प्राप्तं स्वकर्मजम्  ॥  १३  ॥   

महात्मनस्तव पुत्रो नाहमिति योजना। सज्जनावमतंसाधुविगर्हितं मया दुःखं प्राप्तम्  ॥  १३  ॥   

 ॥ २।६४।१३ ॥  ॥ २।६४।१४ ॥   

भगवन् चापहस्तोऽहं सरयूतीरमागतः।  

जिघांसुः श्वापदं कञ्चित् निपाने वाऽऽगतं गजम्  ॥  १४  ॥   

किं तत्? इत्यतःभगवन्नित्यादि। घोरं श्वापदं शार्दूलादिकं, निपानेअवतारे गजं वा जिघांसुः  ॥  १४  ॥   

 ॥ २।६४।१४ ॥  ॥ २।६४।१५ ॥   

तत्र श्रुतो मया शब्दः जले कुम्भस्य पूर्यतः।  

द्विपोऽयमिति मत्वाऽयं बाणेनाभिहतो मया  ॥  १५  ॥   

अयमिति। श्रुतशब्दहेतुपदार्थ इत्यर्थः  ॥  १५  ॥   

अयंशब्दहेतुः पदार्थः द्विप इति मत्वा अयंतव सुतः मया अभिहतःगो।  

 ॥ २।६४।१५ ॥  ॥ २।६४।१६ ॥   

गत्वा नद्यास्ततस्तीरं अपश्यमिषुणा हृदि।  

विनिर्भिन्नं गतप्राणं शयानं भुवि तापसम्  ॥  १६  ॥   

गतप्राणंगतकल्पप्राणम्  ॥  १६  ॥   

 ॥ २।६४।१६ ॥  ॥ २।६४।१७ ॥   

भगवन् शब्दमालक्ष्य मया गजजिघांसुना।  

विसृष्टोऽम्भसि नाराचः ततस्ते निहतः सुतः  ॥  १७  ॥   

 ॥ २।६४।१७ ॥  ॥ २।६४।१८ ॥   

ततस्तस्यैव वचनात् उपेत्य परितप्यतः।  

स मया सहसा बाणः उद्धृतो मर्मतस्तदा  ॥  १८  ॥   

तस्यैवेति। त्वत्पुत्रस्यैवेत्यर्थः। वचनात् उद्धृत इत्यन्वयः  ॥  १८  ॥   

 ॥ २।६४।१८ ॥  ॥ २।६४।१९ ॥   

स चोद्धृतेन बाणेन १तत्रैव स्वर्गमास्थितः।  

भवन्तौ पितरौ शोचन् २वृद्धाविति विलप्य च  ॥  १९  ॥   

बाणेन हेतुनेति शेषः। वृद्धाविति शोचन्निति। कः अतः परं रक्षिष्यति वृद्धौइति शोचन्नित्यर्थः  ॥  १९  ॥   

१सहसाच।  

२अन्धावितिङ, च।  

 ॥ २।६४।१९ ॥  ॥ २।६४।२० ॥   

अज्ञानात् भवतः पुत्रः सहसाऽभिहतो मया।  

शेषमेवं गते यत् स्यात् तत् प्रसीदतु मे मुनिः  ॥  २०  ॥   

त्वत्पुत्रेत्वद्रक्षके एवं गते सतिमृते सति यत् शेषं स्यात्शेषाय रक्षणं कर्तव्यं स्यात् तदुद्दिश्य मेमह्यं भवान् प्रसीदतु। त्वद्रक्षणे ममैवाज्ञां दत्त्वा मामनुगृह्णात्वित्यर्थः  ॥  २०  ॥   

यत् शेषं कर्तव्यं स्यात् शापानुग्रहादिकं तत्प्रति मे मयि प्रसीदतु, शापो वा अनुग्रहो वा यः कर्तव्यः तं करोत्वित्यर्थःगो।  

 ॥ २।६४।२० ॥  ॥ २।६४।२१ ॥   

स तत् श्रुत्वा वचः क्रूरं मयोक्तमघशंसिना।  

नाशकत् तीव्रमायासं १अकर्तुं भगवान् ऋषिः  ॥  २१  ॥   

एवमज्ञानकृतत्वबोधनात् शेषरक्षणमपि मयैव निर्वाह्यत इत्युक्तत्वाच्च तत्कालं मां न भस्मसादकरोदित्याहस तत् श्रुत्वेत्यादिना। आयासंदुःखम्  ॥  २१  ॥   

ऋषिस्सन्नपि तीव्रमायासं अकर्तुं नाशकत्अकरोदेवेत्यर्थः ॥   

१स धर्तुंङ।  

 ॥ २।६४।२१ ॥  ॥ २।६४।२२,२३ ॥   

स बाष्पपूर्ण १वदनः निश्वसन् शोककर्शितः।  

मामुवाच महातेजाः काताञ्चलिमुपस्थितम्  ॥  २२  ॥   

यदेतदशुभं कर्म न त्वं मे कथयेः स्वयम्।  

फलेन्मूर्धा स्म ते, राजन् सद्यः शतसहस्रधा  ॥  २३  ॥   

स्वयमेवागत्य मे न कथयेर्यदि स्म वाक्यालङ्कारे स्मशब्दः। फलेत्विशीर्येत्। मच्छापेनेति शेषः ॥ २३ ॥   

१नयनःच।  

 ॥ २।६४।२२,२३ ॥  ॥ २।६४।२४ ॥   

क्षत्त्रियेण वधः, राजन् वानप्रस्थे विशेषतः।  

ज्ञानपूर्वं कृतः स्थानात् च्यावयेदपि वज्रिणम्  ॥  २४  ॥   

ज्ञानपूर्वत्वे तु सद्योऽनर्थप्राप्तिरेव तत्कर्मफलमित्याहक्षत्त्रियेणेत्यादि। विशेषत इति। अन्धतोऽनाथे इति शेषः। ज्ञानपूर्वं कृतोयद्ययं वधः स्यात्, तदाऽयं मत्कोपेन वज्रिणमपि स्थानात् च्यावयेत्पातयेत्, किमु त्वादृशमित्यर्थः  ॥  २४  ॥   

प्रजापालननिरतस्य क्षत्त्रियस्य अनपराधिसामान्यप्राजवध एव दोषावहः, वानप्रस्थे, तत्रापि बुद्धिपूर्वं कृतस्तु वधःवज्रिणमपि स्थानात् च्यावयेत्।  

 ॥ २।६४।२४ ॥  ॥ २।६४।२५ ॥   

सप्तधा तु फलेन्मूर्धा मुनौ तपसि तिष्ठति।  

ज्ञानात् विसृजतः शस्त्रं तादृशे १ब्रह्मचारिणि  ॥  २५  ॥   

एवं स्वकोपेन तत्कालानाशमुक्त्वा पुत्रकोपेनापि तत्कालानाशः अज्ञानमूलत्वादित्याहसप्तधेत्यादि। स्वापेक्षया तपोन्यूनत्वात् सप्तधेति। ज्ञानात् विसृष्टमिति। यदीति शेषः  ॥  २५  ॥   

सप्तधाबहुधेत्यर्थःगो।  

१ब्रह्मवादिनिङ, च।  

 ॥ २।६४।२५ ॥  ॥ २।६४।२६ ॥   

अज्ञानाद्धि कृतं यस्मात् इदं तेनैव जीवसि।  

अपि ह्यद्य कुलं न स्यात् राघवाणां, कुतो भवान्?  ॥  २६  ॥   

तेतवेदं कृतं कर्म यस्मादज्ञानात्, तेन हितेनैव हेतुना जीवसेजीवसीति यावत्। अपीति। यदि ज्ञानपूर्वमपीदं स्यात्, तदा राघवाणां कुलमेव न स्यात्, कुतो भवान् जीवेत्  ॥  २६  ॥   

 ॥ २।६४।२६ ॥  ॥ २।६४।२७ ॥   

नय नौ, नृप तं देशं इति मां चाभ्यभाषत।  

अद्य तं द्रष्टुमिच्छावः पुत्रं पश्चिमदर्शनम्  ॥  २७  ॥   

द्रष्टुंअनुभवितुं, स्पर्शनादिनेति शेषः। पश्चिमदर्शनंसर्वान्तदर्शनमिति यावत्  ॥  २७  ॥   

अन्तो जघन्यं चरममन्त्यपाश्चात्यपश्चिमम्ऽ अन्तिमदर्शनं तं द्रष्टुमिच्छावः।  

 ॥ २।६४।२७ ॥  ॥ २।६४।२८३० ॥   

रुधिरेणावसिक्ताङ्गं प्रकीर्णाजिनवाससम्।  

शयानं भुवि निस्संज्ञं धर्मराजवशं गतम्  ॥  २८  ॥   

अथाहमेकस्तं देशं नीत्वा तौ भृशदुःखितौ।  

अस्पर्शयमहं पुत्रं तं मुनिं सह भार्यया  ॥  २९  ॥   

तौ पुत्रमात्मनः स्पृष्ट्वा तमासाद्य तपस्विनौ।  

निपेततुः शरीरेऽस्य पिता चास्येदमब्रवीत्  ॥  ३०  ॥   

इदमब्रवीदिति। वक्ष्यमाणरूपं लौकिकं प्रलापमित्यर्थः  ॥  ३०  ॥   

अहं तौ तं देशं नीत्वा तं पुत्रं अहमस्पर्शयमित्यन्वयः ॥   

 ॥ २।६४।२८३० ॥  ॥ २।६४।३१ ॥   

नाभिवादयसे माऽद्य न च मामभि भाषसे।  

किन्नु १शेषे तु भूमौ त्वं, वत्स २सङ्कुपितो ह्यसि  ॥  ३१  ॥   

सङ्कुपितःङ्संकोपं प्राप्तः  ॥  ३१  ॥   

१शेषेऽद्यङ।  

२किं कुपिङ। च।  

 ॥ २।६४।३१ ॥  ॥ २।६४।३२ ॥   

न त्वहं १तेऽप्रियः, पुत्र मातरं पश्य, २धार्मिक  

किन्नु नालिङ्गसे, पुत्र सुकुमार वचो वद  ॥  ३२  ॥   

अप्रिय इति पदम्, अप्रियकारी नास्मीत्यर्थः  ॥  ३२  ॥   

अहं ते प्रियः न तु चेत्गो।  

१ते प्रियःङ।  

२धार्मिकींङ।  

 ॥ २।६४।३२ ॥  ॥ २।६४।३३ ॥   

कस्य वाऽपररात्रेऽहं श्रोष्यामि हृदयङ्गमम्।  

अधीयानस्य मधुरं शास्त्रं वाऽन्यत् विशेषतः  ॥  ३३  ॥   

शास्त्रं वाऽन्यद्वेति। पुराणं वेति शेषः। वैश्यात् शूद्रायां जातस्य करणजातित्वात् वेदप्रसङ्गो नोक्तः ॥ ३३ ॥   

 ॥ २।६४।३३ ॥  ॥ २।६४।३४ ॥   

को मां सन्ध्यामुपास्यैव स्नात्वा हुतहुताशनः।  

श्लाघयिष्यत्युपासीनः पुत्रशोकभयार्दितम्  ॥  ३४  ॥   

सन्ध्यामुपास्येत्यादि। आगममार्गत इति शेषः। करणस्य १वेदमार्गानधिकारात्। श्लाघयिष्यतिश्लाघनंउद्वर्तनं, तत्पूर्वं कः स्नापयिष्यतीत्यर्थः। तथा प्रयोगः नाप्सु श्लाघमानः स्नायात्ऽ इति ब्रह्मचारिप्रकरणे आपस्तम्बः  ॥  ३४  ॥   

ननु वैश्यात् शूद्रायां जातो हि करणः, तस्य कथं होमाधिकार इतिमैवम् नमस्कारेण मन्त्रेण पञ्चयज्ञान् समापयेत्ऽ इति चतुर्थवर्णस्यापि पञ्चमहायज्ञाधिकारः स्मर्यते, ततोऽप्यधिकस्य करणस्य स्वोचितमन्त्रैर्होमाधिकारस्य कैमुत्यन्यायसिद्धत्वात्। श्लाघयिष्यतिउपचरिष्यतीत्यर्थःगो।  

१वैदिकमाग।  

 ॥ २।६४।३४ ॥  ॥ २।६४।३५ ॥   

कन्दमूलफलं हृत्वा को मां प्रियमिवातिथिम्।  

१भोजयिष्यति कर्मण्यं अप्रग्रहमनायकम्  ॥  ३५  ॥   

कर्मसु साधुः कर्मण्यः, तत्र साधुःऽ इति यत्। अतिथिविशेषणमिदम्। अप्रग्रहंयष्टिं गृहीत्वा पुरोमार्गप्रदर्शकरहितम्  ॥   

अकर्मण्यंकर्मानुष्ठानाक्षमम्गो।, ति।  

१भोजयिष्यत्यकर्मण्यंङ।,च।  

 ॥ २।६४।३५ ॥  ॥ २।६४।३६ ॥   

इमामन्धां च वृद्धां च मातरं ते तपस्विनीम्।  

कथं, वत्स भरिष्यामि कृपणां पुत्रगर्धिनीम्  ॥  ३६  ॥   

कथं वत्स भरिष्यामीति। स्वयमप्यन्ध इति शेषः  ॥  ३६  ॥   

 ॥ २।६४।३६ ॥  ॥ २।६४।३७ ॥   

तिष्ठ १मा मा गमः, पुत्र यमस्य सदनं प्रति।  

श्वो मया सह गन्ताऽसि जनन्या च समेधितः  ॥  ३७  ॥   

मामित्याबाधे द्विरुक्तिः। समेधितःसङ्गत इति यावत् ॥   

तिष्ठ मांमां प्रति तिष्ठ, मा गमःमा गच्छगो।  

१मां माङ।  

आबाधापीडा।  

 ॥ २।६४।३७ ॥  ॥ २।६४।३८ ॥   

उभावपि च शोकार्तौ अनाथौ कृपणौ वने।  

क्षिप्रमेव गमिष्यावः १त्वयाऽहीनौ यमक्षयम्  ॥  ३८  ॥   

यमक्षयंयमगृहम्  ॥  ३८  ॥   

१त्वया सहङ।, त्वया हीनौच।  

 ॥ २।६४।३८ ॥  ॥ २।६४।३९ ॥   

ततो वैवस्वतं दृष्ट्वा तं प्रवक्ष्यामि भारतीम्।  

क्षमतां धर्मराजो मे बिभृयात् पितरावयम्  ॥  ३९  ॥   

ऋषिः सहगमनप्रयोजनमाहतत इत्यादि। यमक्षयं प्रति सहगमनानन्तरमित्यर्थः। भारतींवाक्यं प्रवक्ष्यामि। कीदृशीमित्यतःक्षमतामित्यादि। धर्मराजः भवान्, अयं मे पुत्रः पितरौ बिभृयादिति यत्, अतोऽयं क्षमतां शस्त्रहतत्वतो दुर्मरणमूलपापं क्षमताम्  ॥  ३९  ॥   

क्षमतां मत्पुत्रस्य स्वपरिसरागमनविलम्बं सहताम्गो। पुत्रवियोगजनकं मम पूर्वकृतापराधं क्षमताम्ति।  

 ॥ २।६४।३९ ॥  ॥ २।६४।४० ॥   

दातुमर्हति धर्मात्मा लोकपालो महायशाः।  

ईदृशस्य ममाऽक्षय्यां एकामभयदक्षिणाम्  ॥  ४०  ॥   

एवं मया प्रार्थितो धर्मात्मा दुर्मरणजदुर्गतिं निवर्तयित्वा ईदृशस्य याचतः मम अक्षय्यामेकामभयदक्षिणां दातुमर्हति  ॥  ४०  ॥   

पुत्रपुनरुज्जीवनं वात्र विवक्षितम्। तदसम्भवशंकया च उत्तरश्लोकप्रवृत्तिः।  

 ॥ २।६४।४० ॥  ॥ २।६४।४१ ॥   

अपापोऽसि यथा, पुत्र निहतः पापकर्मणा।  

तेन सत्येन गच्छाशु १ये लोकाः शस्त्रयोधिनाम्  ॥  ४१  ॥   

अथेदानीं त्रिशङ्कुं विश्वामित्र इव, स्वमहिम्ना स्वसुतं स्वर्गं प्रापयतिअपापोऽसीत्यादि। हे पुत्र पापेन कर्मणाशस्त्रवधलक्षणेन निहतस्त्वं यथा अपापोऽसिनिष्पापो जायसे, तेन मामकेन सत्येनतपसा शस्त्रयोधिनां ये लोकाः पुण्याः सन्ति, तान् लोकान् आशु गच्छ  ॥  ४१  ॥   

नन्वस्य तपस्विनः ब्रह्मलोकप्राप्तिरेव वक्तव्या, शस्त्रहननमात्रेण शस्त्रयोधिनां लोकं प्राप्यत्वेन वदति, एतत् कथमुपपद्यतेउच्यते द्वाविमौ पुरुषौ लोके सूर्यमण्डलमेदिनौ। परिव्राट् योगयुक्तश्च रणे चाभिमुखो हतः ॥ ऽ इति शस्त्रयोधिनामुत्कृष्टलोकप्राप्तिश्रवणात् न दोषःगो।  

१ये लोकास्त्वत्रङ  

 ॥ २।६४।४१ ॥  ॥ २।६४।४२ ॥   

१यान्ति शूरा गतिं यां च सङ्ग्रामेष्वनि २वर्तिनः।  

हतास्त्वभिमुखाः, पुत्र गतिं तां परमां व्रज  ॥  ४२  ॥   

उक्तमेवार्थं विविच्य प्रतिपादयतियान्तीत्यादि। स्वर्गगामिनां शूराणां प्रसिद्धानां गतिम्  ॥  ४२  ॥   

१यां हि शूरा गतिं प्राप्ताःङ।  

२वर्तिनांङ।  

 ॥ २।६४।४२ ॥  ॥ २।६४।४३,४४ ॥   

यां गतिं सगरः शैब्यः दिलीपो जनमेजयः।  

नहुषो धुन्धुमारश्च प्राप्तास्तां गच्छ, पुत्रक  ॥  ४३  ॥   

या गतिः १सर्वसाधूनां स्वाध्यायात् तपसश्च या।  

या भूमिदस्याहिताग्नेः एकपत्नीव्रतस्य च  ॥  ४४  ॥   

पुनर्विशिष्याहयां गतिमित्यादि। एकपत्नीव्रताःरामादयः  ॥  ४३४४  ॥   

एते सर्वे यां गतिं प्राप्ता इत्यन्वयो वक्तव्यः।  

१सर्वभूतानांङ।  

 ॥ २।६४।४३,४४ ॥  ॥ २।६४।४५ ॥   

गोसहस्रप्रदातृ़णां या, या गुरुभृतामपि।  

देहन्यासकृतां या च तां गतिं गच्छ, पुत्रक  ॥  ४५  ॥   

गुरून् बिभ्रतीति गुरुभृतः। देहन्यासभृतांमहाप्रस्थानप्रयाणादिनेति शेषः  ॥  ४५  ॥   

परलोकप्राप्तिसङ्कल्पपूर्वकं गङ्गायमुनासङ्गमादौ जले अग्नौ वा तनुं त्यजतामित्यर्थः गो।  

 ॥ २।६४।४५ ॥  ॥ २।६४।४६ ॥   

न हि त्वस्मिन् कुले जातः गच्छत्यकुशलां गतिम्।  

स तु यास्यति येन त्वं निहतो मम बान्धवः  ॥  ४६  ॥   

अस्मिन्मदीये कुलेनित्यतपस्विकुले जातः न हि त्वकुशलां गतिं गच्छति। मम बान्धवस्त्वं येन हतः स तुतादृश एव तु अकुशलां गतिं यास्यति  ॥  ४६  ॥   

ननु तर्हि कथं दशरथस्य स्वर्गप्राप्तिरुत्तरत्र वर्णिता। युद्धकाण्डे च एष राजा दशरथः৷৷ इन्द्रलोकं गतः ॥ ऽ (यु। ११९८) इति च कथंइति चेत्उच्यतेन ह्यत्र ऋषिणा दशरथाय तथा शापोऽत्र दत्तः, दशरथं प्रत्यवचनादस्य। दीयते चोत्तरत्रैव शापः त्वयापि च यदज्ञानात्ऽ इत्यादिना। किन्तु वस्तुस्थितिकथनमेवेदमिति। ननु एतादृशवधकर्तुः सद्गतिर्वां कथमिति चेत्, ऋषिणा शापदानेन प्रायश्चित्तस्थानीयेन पुत्रवियोगसोकजमरणेनैव अबुद्धिपूर्वकैतद्वधजन्यपापस्य शान्त्या न कश्चिद्दोषः।  

 ॥ २।६४।४६ ॥  ॥ २।६४।४७,४८ ॥   

एवं स कृपणं तत्र पर्यदेवयतासकृत्।  

ततोऽस्मै कर्तुमुदकं प्रवृत्तः सह भार्यया  ॥  ४७  ॥   

ततो दिव्येन रूपेण मुनिपुत्रः स्वकर्मभिः।  

स्वर्गमध्यारुहत् क्षिप्रं शक्रेण सह धर्मवित्  ॥  ४८  ॥   

स्वर्गमध्यारुहदिति। तेन सत्येन गच्छाशुऽ इति मुनिवचनानुक्षणमित्यर्थः  ॥  ४८  ॥   

अरोहणक्रम एवोत्तरत्र वर्ण्यत इति न पौनरुक्त्यादिः।  

मुनिपुत्रमानेतुं आगतेन शक्रेण सहेत्यर्थः।  

 ॥ २।६४।४७,४८ ॥  ॥ २।६४।४९ ॥   

आबभाषे च तौ वृद्धौ शक्रेण सह तापसः।  

आश्वास्य च मुहूर्तं तु पितरौ वाक्यमब्रवीत्  ॥  ४९  ॥   

आरुह्य शक्रेण सहागत्य आबभाष इति योजना  ॥  ४९  ॥   

 ॥ २।६४।४९ ॥  ॥ २।६४।५० ॥   

१स्थानमस्मिन् महत् प्राप्तः भवतोः परिचारणात्।  

भवन्तावपि च क्षिप्रं मम मूलमुपैष्यतः  ॥  ५०  ॥   

अस्मिन् लोके स्वर्गे वा। मूलंसमीपम्  ॥  ५०  ॥   

१स्थानमस्मि महत्ङ।  

प्राप्तः, अहमिति शेषः।  

 ॥ २।६४।५० ॥  ॥ २।६४।५१ ॥   

एवमुक्त्वा तु दिव्येन विमानेन वपुष्मता।  

आरुरोह दिवं क्षिप्रं मुनिपुत्रो जितेन्द्रियः  ॥  ५१  ॥   

वपुष्मता, प्रशंसायां मतुप्, पुष्पकादिवत्प्रशस्ताकारवता ॥   

 ॥ २।६४।५१ ॥  ॥ २।६४।५२,५३ ॥   

स कृत्वा तूदकं तूर्णं तापसः सह भार्यया।  

मामुवाच महातेजाः कृताञ्जलिमुपस्थितम्  ॥  ५२  ॥   

अद्यैव जहि मां, राजन् मरणे नास्ति मे व्यथा।  

यच्छरेणैकपुत्रं मां त्वमकार्षीरपुत्रकम् १  ॥  ५३  ॥   

अद्येत्यादि। हे राजन् मामप्यद्यैव जहिमारय। मे मरणव्यथा नास्ति। इदन्तु दुःखाद्वचनम्  ॥  ५३  ॥   

१एतदनन्तरं कथं तेषां कुले जातः क्षत्त्रियाणां महात्मनां। सर्ववेदविदर्थज्ञो धर्मे न कुरुते मनः। स्त्रीनिमित्तं न ते वैरं क्षेत्रजं वाक्यजं न ते ॥ ऽ इत्यधिकंङ।  

 ॥ २।६४।५२,५३ ॥  ॥ २।६४।५४ ॥   

त्वयाऽपि च यदज्ञानात् निहतो मे स बालकः।  

तेन त्वामपि शप्स्येऽहं सुदुःखमतिदारुणम्  ॥  ५४  ॥   

अज्ञानान्निहत इति यत्, तेन त्वामभिशप्स्याम्येव केवलं, न तु प्रत्यक्षतोऽद्य भस्मीकरोमि  ॥  ५४  ॥   

अतिदारुणं त्वां सुदुःखं यथा तथा शप्स्ये इत्यन्वयः। सुदुःखमतिदारुणमित्युभयमपि क्रियाविशेषणं वा।  

 ॥ २।६४।५४ ॥  ॥ २।६४।५५ ॥   

पुत्रव्यसनजं दुःखं यदेतन्मम साम्प्रत्म्।  

एवं त्वं पुत्रशोकेन, राजन् कालं गमिष्यसि  ॥  ५५  ॥   

साम्प्रतंवृत्तम्। त्वन्निमित्तमिति शेषः  ॥  ५५  ॥   

 ॥ २।६४।५५ ॥  ॥ २।६४।५६५८ ॥   

अज्ञानात्तु हतो यस्मात् क्षत्त्रियेण त्वया मुनिः।  

तस्मात् त्वां नाविशत्याशु ब्रह्महत्या, नराधिप  ॥  ५६  ॥   

त्वामप्येतादृशो भावः क्षिप्रमेवागमिष्यति।  

जीवितान्तकरो घोरः दातारामिव दक्षिणा  ॥  ५७  ॥   

एवं शापं मयि न्यस्य विलप्य करुणं बहु।  

चितामारोप्य देहं तत् मिथुनं स्वर्गमभ्ययात्  ॥  ५८  ॥   

देहमिति। देहाविति यावत्  ॥  ५८  ॥   

ब्रह्महत्याबहुपातकमित्यर्थः। अन्यथा वैश्यात् शूद्रायां जातस्य करणाख्यसङ्करजातित्वेन ब्रह्महत्याप्रसक्त्यभावात्गो। ब्रह्महत्यासदृशकरणवधजनितपापंरा। गौणब्रह्महत्या वा विवक्षिता।  

एतादृशः भावःमनसोऽवस्थितिः त्वामपि क्षिप्रमेवागमिष्यति।  

 ॥ २।६४।५६५८ ॥  ॥ २।६४।५९ ॥   

तदेतच्चिन्तयानेन स्मृतं पापं मया स्वयम्।  

तदा बाल्यात् कृतं, देवि शब्दवेध्यनुकर्षिणा  ॥  ५९  ॥   

शब्दवेधीति। प्रथमं शब्दमात्रवेधी, पश्चात् विद्धशल्यस्यानुकर्षणमपि कृतवांस्तथा, तेनेत्यर्थः  ॥  ५९  ॥   

 ॥ २।६४।५९ ॥  ॥ २।६४।६० ॥   

तस्यायं कर्मणः, देवि विपाकः समुपस्थितः।  

अपथ्यैः सह १सम्भुक्तो व्याधिमन्नरसो यथा  ॥  ६०  ॥   

व्याधिमिति। उपस्थापयतीति शेषः  ॥  ६०  ॥   

अपथ्यैरन्नरसैः सह भुक्तेऽन्नरसे व्याधिर्यथोपतिष्ठतेति।  

१सम्भुक्ते व्याधिरन्नरसेच।  

 ॥ २।६४।६० ॥  ॥ २।६४।६१ ॥   

तस्मान्मामागतं, भद्रे तस्योदारस्य तद्वचः।  

यदहं पुत्रशोकेन सन्त्यक्ष्याम्यद्य जीवितम्  ॥  ६१  ॥   

उदारस्यश्रेष्ठस्येत्यर्थः। तद्वचःतस्य शापवचःफलमित्यर्थः  ॥   

 ॥ २।६४।६१ ॥  ॥ २।६४।६२ ॥   

चक्षुर्भ्यां त्वां न पश्यामि, कौसल्ये साधु मा स्पृश।  

१इत्युक्त्वा स रुदंस्त्रस्तः भार्यामाह तु भूमिपः  ॥  ६२  ॥   

त्रस्त इति। मरणभयादिति शेषः। अद्य जीवितं त्यक्ष्यामीति यत् अतो मुमूर्षुत्वात् न त्वां चक्षुषा पश्यामि ॥ ६२ ॥   

१एतदनन्तरश्लोकानां पौर्यापर्ये भेदःङ। पुस्तके दृश्यते।  

 ॥ २।६४।६२ ॥  ॥ २।६४।६३ ॥   

यमक्षयमनुप्राप्ता द्रक्ष्यन्ति न हि मानवाः  ॥  ६३  ॥   

न हि द्रक्ष्यन्तीति। स्वेष्टबन्धूनिति शेषः  ॥  ६३  ॥   

 ॥ २।६४।६३ ॥  ॥ २।६४।६४ ॥   

यदि मां संस्पृशेत् रामः सकृदद्य लभेत वा।  

१धनं वा यौवराज्यं वा जीवेयमिति मे मतिः  ॥  ६४  ॥   

अद्य सकृदपि मां रामः संस्पृशेद्यदि, तदा जीवेयमतः परमिति मे मतिः। यद्वा धनं यौवराज्यं वा लभेत, तदा वा जीवेयम्। न त्रयमपि संवृत्तमिति शेषः  ॥  ६४  ॥   

इदमर्धं कुत्रचिन्नास्तिङ।  

 ॥ २।६४।६४ ॥  ॥ २।६४।६५ ॥   

१एतन्मे सदृशं, देवि यन्मया राघवे कृतम्।  

सदृशं तत्तु तस्यैव यदनेन कृतं मयि  ॥  ६५  ॥   

अनेनरामेण मयिपितरि यत् कृतंत्यक्त्वाऽपि राज्यं स्ववचनपरिपालनरूपं कर्म, तत्तु तस्यैव सदृशम् ॥ ६५ ॥   

पूर्वार्धे स्वश्लाघना, उत्तरार्धे रामश्लाघना च अकारि। राघवे यन्मया कृतं तत् न मे सदृशंति। वस्तुतःरामविषये मया यत् कृतं तत् मेमादृशस्य मूर्खस्यैव सदृशंयुक्तं एतादृशेऽपि रामेण यत् कृतं तत् तस्यैव सदृशम्। अयमेवार्थः अनन्तरश्लोके विव्रियते।  

१न तन्मेच।  

 ॥ २।६४।६५ ॥  ॥ २।६४।६६ ॥   

दुर्वृत्तमपि कः पुत्रं त्यजेत् भुवि विचक्षणः।  

कश्च प्रव्राज्यमानो वा नासूयेत् पितरं सुतः  ॥  ६६  ॥   

स्वसदृशान्यायकृत् रामसदृशन्यायकृच्च लोके नाभूत्, अस्ति, भविष्यतीत्याहदुर्वृत्तमित्यादि  ॥  ६६  ॥   

नञः उत्तरत्रापि सम्बन्धः।  

 ॥ २।६४।६६ ॥  ॥ २।६४।६७६९ ॥   

चक्षुषा त्वां न पश्यामि स्मृतिर्मम विलुप्यते।  

दूता वैवस्वतस्यैते, कौसल्ये त्वरयन्ति माम्  ॥  ६७  ॥   

अतस्तु किं दुःखतरं यदहं जीवितक्षये।  

न हि पश्यामि धर्मज्ञं रामं सत्यपराक्रमम्  ॥  ६८  ॥   

तस्यादर्शनजः शोकः सुतस्याप्रतिकर्मणः।  

उच्छोषयति मे प्राणान् वारि स्तोकमिवातपः  ॥  ६९  ॥   

स्तोकं वारिअल्पोदकम्  ॥  ६९  ॥   

 ॥ २।६४।६७६९ ॥  ॥ २।६४।७० ॥   

न ते मनुष्या देवास्ते ये चारुशुभकुण्डलम्।  

मुखं द्रक्ष्यन्ति रामस्य वर्षे पञ्चदशे पुनः  ॥  ७०  ॥   

ये द्रक्ष्यन्ति ते न मनुष्याः, किन्तु देवा एवदेवांशा एव। अन्यादृशस्य तद्दर्शनासम्भवात्  ॥  ७०  ॥   

 ॥ २।६४।७० ॥  ॥ २।६४।७१७३ ॥   

पद्मपत्रेक्षणं सुभ्रु सुदंष्ट्रं चारुनासिकम्।  

धन्या द्रक्ष्यन्ति रामस्य ताराधिपनिभं शुभम्  ॥  ७१  ॥   

सदृशं शारदस्येन्दोः फुल्लस्य कमलस्य च।  

सुगन्धि मम नाथस्य धन्या द्रक्ष्यन्ति तन्मुखम्  ॥  ७२  ॥   

निवृत्तवनवासं तं अयोध्यां पुनरागतम्।  

द्रक्ष्यन्ति सुखिनो रामं १शुकं मार्गगतं यथा  ॥  ७३  ॥   

सत्यमुक्तं दशरथेन शुकं मार्गगतं यथेति। हस्तात् पञ्जराद्वा ग्रहणाशक्यदेशं गतं पुनश्च मार्गंयथावस्थानं गतंप्राप्तं शुकंक्रीडाशुकमिव सर्वाह्लादकं द्रक्ष्यन्तीत्यर्थः  ॥  ७३  ॥   

१शुक्रंसर्वत्र।  

अयं भागः तिलकेऽनूदितः। शुक्रं मार्गगतंइति सर्वत्र पाठो दृश्यते। मौढ्यादिकं विहाय स्वस्थानं प्राप्तं शुक्रमिवेत्यर्थः।  

 ॥ २।६४।७१७३ ॥  ॥ २।६४।७४ ॥   

कौसल्ये चित्तमोहेन हृदयं सीदतीव मे।  

वेदये न च १संयुक्तः शब्दस्पर्शरसानहम्  ॥  ७४  ॥   

संयुक्तःइन्द्रियसंयुक्तस्सन्  ॥  ७४  ॥   

१संयुक्तान्सर्वत्र।  

संयुक्तान् इन्द्रियसंयुक्तान् न वेदये न जानेगो।  

 ॥ २।६४।७४ ॥  ॥ २।६४।७५८० ॥   

चित्तनाशाद्विपद्यन्ते सर्वाण्येवेन्द्रियाणि मे।  

क्षीणस्नेहस्य दीपस्य संसक्ता रश्मयो यथा  ॥  ७५  ॥   

अयमात्मभवः शोकः मामनाथमचेतनम्।  

संसादयति वेगेन यथा कूलं नदीरयः  ॥  ७६  ॥   

हे राघव महाबाहो हा ममायासनाशन  

हा पितृप्रिय मे नाथ हाऽद्य क्वासि गतः सुत  ॥  ७७  ॥   

हा कौसल्ये नशिष्यामि हा सुमित्रे तपस्विनि  

हा नृशंसे ममामित्रे कैकेयि कुलपांसनि  ॥  ७८  ॥   

इति रामस्य मातुश्च सुमित्रायाश्च सन्निधौ।  

राजा दशरथः शोचन् जीवितान्तमुपागमत्  ॥  ७९  ॥   

तथा तु दीनं कथयन् नराधिपः  

प्रियस्य पुत्रस्य विवासनातुरः।  

गतेऽर्धरात्रे भृशदुःखपीडितः  

तदा जहौ प्राणमुदारदर्शनः  ॥  ८०  ॥   

इत्यार्षे श्रीमद्रामायणे वाल्मीकीये अयोध्याकाण्डे चतुष्षष्टितमः सर्गः  

नन्द(८०)मानः सर्गः  ॥  ८०  ॥   

इति श्रीमद्रामायणामृतकतकटीकायां अयोध्याकाण्डे चतुष्षष्टितमः सर्गः  

 ॥ २।६४।७५८० ॥   

