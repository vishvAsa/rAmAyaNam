+++
title = "००३ अभिषेकसम्भारसङ्ग्रहणम्"
title_english = "003 Preparing for the Ceremony"

+++
तृतीयः सर्गः  

\[दशरथेन रामानुशासनम्\]  

 ॥ २।३।१ ॥   

तेषामञ्जलिपद्मानि प्रगृहीतानि सर्वशः।  

प्रतिगृह्याब्रवीद्राजा तेभ्यः प्रियहितं वचः ॥ १ ॥   

एवं निश्चिताभिषेकस्य सम्भारसम्भरणप्रवृत्तिः--तेषामित्यादि। अञ्जलिरूपाणि पद्मानि तथा।  

प्रगृहीतानीति--प्रकर्षेण शिरसि बद्धानि इत्यर्थः। वीक्षणवचनप्रत्यञ्जलिभिर्यथायोगमञ्जलीनां प्रतिग्रहः इति  ॥   

 ॥ २।३।१ ॥  ॥ २।३।२३ ॥   

अहोऽस्मि परमप्रीतः प्रभावश्चातुलो मम।  

यन्मे ज्येष्ठं प्रियं पुत्रं यौवराज्यस्थमिच्छथ  ॥  २  ॥   

इति प्रत्यर्च्य तान् राजा ब्राह्मणानिदमब्रवीत्।  

वसिष्ठं वामदेवं च तेषामेवोपशृण्वताम्  ॥  ३  ॥   

प्रत्यर्चितान् नृपान् कृत्वा अथ ब्राह्मणानिदमब्रवीदिति योजना। तेषामित्यादि। ब्राह्मणेषूपश्ऱृण्वत्स्विति यावत्  ॥  ३  ॥   

अहोऽस्मीति सन्धिरार्षः। प्रभावःवैभवं, आनन्दानुभवसाधनम्।  

 ॥ २।३।२३ ॥  ॥ २।३।४६ ॥   

चैत्रः श्रीमानयं मासः पुण्यः पुष्पितकाननः।  

यौवराज्याय रामस्य सर्वमेवोपकल्प्यताम्  ॥  ४  ॥   

राज्ञस्तूपरते वाक्ये जनघोषो महानभूत्।  

शनैस्तस्मिन् प्रशान्ते च जनघोषे जनाधिपः  ॥  ५  ॥   

वसिष्ठं मुनिशार्दूलं राजा वचनमब्रवीत्  ॥  ६  ॥   

जनघोष इति। रामाभिषेकसम्भारसम्भरणश्रवणज इति शेषः। वसिष्ठं इति। वामदेवमिति शेषः ॥ ६ ॥   

 ॥ २।३।६ ॥  ॥ २।३।७ ॥   

अभिषेकाय रामस्य यत्कर्म सपरिच्छदम्।  

तदद्य भगवन् सर्वमाज्ञापयितुमर्हसि  ॥  ७  ॥   

परिच्छदः--परिकरः  ॥  ७  ॥   

 ॥ २।३।७ ॥  ॥ २।३।८ ॥   

तच्छ्रुत्वा भूमिपालस्य वसिष्ठो द्विजसत्तमः।  

आदिदेशाग्रतो राज्ञः स्थितान् युक्तान् कृताञ्जलीन्  ॥  ८  ॥   

युक्तान् सावधानात्, मन्त्रिण इति शेषः  ॥  ८  ॥   

 ॥ २।३।८ ॥  ॥ २।३।९ ॥   

सुवर्णादीनि रत्नानि बलीन् सर्वौषधीरपि।  

शुक्लमाल्यांश्च लाजांश्च पृथक् च मधुसर्पिषी  ॥  ९  ॥   

बलीन्--विघ्नशान्तिप्रयोजनबल्यर्थपदार्थान्। पृथक्--पृथक्पात्रगृहीते  ॥  ९  ॥   

 ॥ २।३।९ ॥  ॥ २।३।१० ॥   

अहतानि च वासांसि रथं सर्वायुधान्यपि।  

चतुरङ्गबलं चैव गजं च शुभलक्षणम्  ॥  १०  ॥   

अहतं--सदशं अधृतं नूतनम्  ॥  १०  ॥   

"ईषद्धौतं नवं श्वेतं सदशं यन्न धारितम्। अहतं तद्विजानीयात् दैवे पित्र्ये च कर्मणि" इत्युक्तरीत्या अहतं सदशं धौतं नूतनमित्यर्थःगो।  

 ॥ २।३।१० ॥  ॥ २।३।११ ॥   

चामरव्यजने श्वेते ध्वजं छत्रं च पाण्डुरम्।  

शतं च शातकुम्भानां कुम्भानामग्निवर्चसाम्  ॥  ११  ॥   

शातकुम्भानां--सुवर्णनिर्मितानामिति यावत्  ॥  ११  ॥   

 ॥ २।३।११ ॥  ॥ २।३।१२,१३ ॥   

हिरण्यशृङ्गमृषभं समग्रं व्याघ्रचर्म च।  

उपस्थापयत प्रातरग्न्यगारं महीपतेः  ॥  १२  ॥   

यच्चान्यत्किञ्चिदेष्टव्यं तत्सर्वमुपकल्प्यताम्  ॥  १३  ॥   

यच्चान्यदिति। अनुक्तं लोकसिद्धं गन्धपुष्पादिकमवश्यमेव एष्टव्यमस्ति तदपीत्यर्थः। अग्न्यगारंअग्निहोत्रगृहम्  ॥  १२  ॥   

हिरण्यशृङ्गंहिरण्यालङ्कृतशृङ्गम्।  

 ॥ २।३।१२,१३ ॥  ॥ २।३।१४ ॥   

अन्तःपुरस्य द्वाराणि सर्वस्य नगरस्य च।  

चन्दनस्रग्भिरर्च्यन्तां धूपैश्च घ्राणहारिभिः  ॥  १४  ॥   

अन्तःपुरं--राजवेश्म। घ्राणहारिभिरिति। घ्राणतर्पणैरित्यर्थः  ॥   

 ॥ २।३।१४ ॥  ॥ २।३।१५१६ ॥   

प्रशस्तमन्नं १गुणवद्दधिक्षीरोपसेचनम्।  

द्वीजानां शत २ साहस्रं यत्प्रकाममलं भवेत्  ॥  १५  ॥   

सत्कृत्य द्विजमुख्यानां श्वः प्रभाते प्रदीयताम्।  

घृतं दधि च लाजाश्च दक्षिणाश्चापि पुष्कलाः  ॥  १६  ॥   

शतसाहस्रं यदिति। अनेकं प्रति यत् प्रागुक्तं प्रशस्तमन्नं प्रकामं--यथेष्टं अलं--पर्याप्तं भवेत्, तथा तत् सम्पाद्य द्विजमुख्यानां चतुर्थ्यर्थे बहुलं छन्दसिऽ इति षष्ठी, द्विजमुख्येभ्यः श्वः प्रभाते सत्कृत्य दीयताम्। लाजा इत्यनेन लाजपरिकल्पितलड्डुकोच्यते  ॥  १६  ॥   

१विधिवङ।  

विषयसप्तमीगो।  

२साहस्रेङ।  

तत् सम्पाद्यतामिति शेषःगो।  

 ॥ २।३।१५१६ ॥  ॥ २।३।१७ ॥   

सूर्येऽभ्युदितमात्रे श्वो भविता स्वस्तिवाचनम्।  

ब्राह्मणाश्च निमन्त्र्यन्तां कल्प्यन्तामासनानि च।  

आबध्यन्तां पताकाश्च राजमार्गश्च सिच्यताम्  ॥  १७  ॥   

आमन्त्रयन्तामिति। आमन्त्र्यन्तामिति यावत्  ॥  १७  ॥   

अत्र व्याख्या दृष्ट्या अमन्त्रयन्तां विप्राश्चऽ इति पाठः स्यादिति भाति।  

 ॥ २।३।१७ ॥  ॥ २।३।१८ ॥   

सर्वे च १तालापचरा गणिकाश्च स्वलङ्कृताः।  

कक्ष्यां द्वितीयामासाद्य तिष्ठन्तु नृपवेश्मनः  ॥  १८  ॥   

तालैरपचरन्तीति ताळापचराः,। चरिर्भक्षणार्थः, जीवन्तीति ताळापचरा नर्तकाः। कक्ष्यां द्वितीयामिति। अन्तः कक्ष्यायामभिषेकव्यापारप्रवृत्तेस्तत्र च ब्राह्मणैकवास्तव्यत्वादित्याशयः  ॥  १८  ॥   

१तालावचराङ।  

 ॥ २।३।१८ ॥  ॥ २।३।१९ ॥   

देवायतनचैत्येषु सान्नभक्षाः सदक्षिणाः।  

उपस्थापयितव्याः स्युः माल्ययोग्याः पृथक्पृथक्  ॥  १९  ॥   

चैत्यं--चतुष्पथं, तत्र गणपतिपूजा। अन्नैर्भक्षैश्च सहिताः सान्नभक्षाः, भक्ष्यन्त इति भक्षाः,कर्मणि घञ्। सदक्षिणाः इत्यनेन विष्ण्वादि १ देवतालये गणपत्यालये च क्रमादन्नभक्षैर्दक्षिणोपेततया ब्राह्मणतर्पणं कर्तव्यमित्युक्तं भवति। माल्यप्रदानयोग्याः--माल्ययोग्याः, कर्मणि घञ्, अर्चनायोगसाधनगन्धाक्षताधूपादिसाधनानीत्यर्थः। पृथक्पृथगिति। देवतायतनचैत्ययोरित्यर्थः  ॥  १९  ॥   

देवायतनचैत्येषुदेवगृहेषु चतुष्पथेषु चेत्यर्थः। अन्नभक्षैस्सहवर्तन्त इति सान्नभक्षाः, अन्नमोदकहस्ता इति यावत्। माल्यप्रदानयोग्याः माल्ययोग्याः, मध्यमपदलोपिसमासः, माल्यार्थसाधनानि। पृथक् पृथगिति। देवायतनचैत्ययोरिति शेषः। ब्राह्मणैर्देवताः पूजनीया इत्यर्थःगो। चैत्याःरथ्यावृक्षाःती। ति।  

१दैवाग।  

 ॥ २।३।१९ ॥  ॥ २।३।२० ॥   

दीर्घासि १ बद्धगोधाश्च सन्नद्धा मृष्टवाससः।  

महाराजाङ्कणं सर्वे प्रविशन्तु महोदयम्  ॥  २०  ॥   

दीर्घाः असयः पट्टसरूपा येधां ते तथा। बद्धं गोधा चर्म यैस्ते तथा। अयं धर्मो धन्विनां, ततो द्वन्द्वः। अनेन शस्त्रास्त्रद्विप्रकारायुधवन्तो लक्ष्यन्ते। मृष्टवाससः इत्यनेनाभरणाद्यलङ्कारान्तरमपि कल्याणीयमुपलक्षणीयम्। योधा इति विशेष्यम्। महान् उदयः--उद्भवो यस्मिन् तथा  ॥  २०  ॥   

दीर्घासिबद्धाःबद्धदीर्घासयः, प्रहरणार्थेभ्यः परे निष्ठासप्तम्यौ भवतःऽ इति निष्ठायाः परनिपातःगो।  

१बद्धा योधाश्चङ।  

तथा च महोदयं--रामाभिषेकमण्डपमित्यर्थः।  

 ॥ २।३।२० ॥  ॥ २।३।२१२२ ॥   

एवं व्यादिश्य तौ विप्रौ क्रियास्तत्र सुनिष्ठितौ।  

चक्रतुश्चैव यच्छेषं पार्थिवाय निवेद्य च  ॥  २१  ॥   

कृतमित्येव चाब्रूतां अभिगम्य जगत्पतिम्।  

यथोक्तवचनं प्रीतौ हर्षयुक्तौ द्विजर्षभौ  ॥  २२  ॥   

विप्रौ--वसिष्ठवामदेवौ। क्रिया इति। पुरोहितकर्तव्या इति शेषः। तत्र--नृपवेश्मनि। यच्छेषमिति। दास्यादिपरिचारकान्तरकर्तव्यक्रियाजातमित्यर्थः। तत् पार्थिवाय-- पृथिव्यालेपनादिप्रयोजनाय निवेद्य अथ जगत्पतिं--राजानं अभिगम्य यथोक्तवचनं-- उक्तवचनमनतिक्रम्य सर्वं कृतमेवेति प्रीत्यादियुक्तौ सन्तौ अब्रूताम्। तत्र प्रीतिर्मानसी। हर्षस्तदुद्रेकमूलो मुखविकासादिः। शेषं पार्थिवाय निवेद्ये त्यन्यः। इदं तु जगत्पतिमभिगम्येत्यनेनान्वितम्। ल्यपः पूर्वकालार्थत्वात्। अभिगमात् पूर्वं निवेदनायोगात्। जगत्पतिमभिगम्य निवेद्येत्येतावतैव सिद्धेः पार्थिवायेति चानन्वितम्। अपि च राज्ञे शेषं निवेद्येत्येतावतैव सिद्धेः पुनरब्रूतामिति चासङ्गतम्। तारतम्योचितानुचितानभिज्ञमन्दान् प्रति किञ्चित्पररीतिप्रदर्शनम्। सुधियस्तूभयं पर्यालोच्य स्वयमेव युक्तायुक्तं ज्ञास्यन्ति  ॥  २२  ॥   

पार्थिवायराज्ञेगो। ति। ती।  

गोविन्दराजः, तीर्थो वा। अत्र श्लोकद्वयमपि भिन्नं भिन्नं वाक्यमिति गोविन्दराजाशयः। तथोक्तम् पूर्वश्लोके निवेद्येत्यनेन शेषसम्पादनविषयनिवेदनमुक्तम्। अब्रूतामिति तु सकलसिद्धिविषयमिति न पुनरुक्तिःऽगो।  

 ॥ २।३।२१२२ ॥  ॥ २।३।२३२४ ॥   

ततः सुमन्त्रं द्युतिमान् राजा वचनमब्रवीत्।  

रामः कृतात्मा भवता शीघ्रमानीयतामिति  ॥  २३  ॥   

स तथेति प्रतिज्ञाय सुमन्त्रो राजशासनात्।  

रामं तत्रानयांचक्रे रथेन रथिनां वरम्  ॥  २४  ॥   

प्रतिज्ञाय--उक्त्वा  ॥  २४  ॥   

अङ्गीकृत्येति वार्थः।  

 ॥ २।३।२३२४ ॥   

 ॥ २।३।२५२६ ॥   

अथ तत्र १सहासीनाः तदा दशरथं नृपम्।  

प्राच्योदीच्याः प्रतीच्याश्च दाक्षिणात्याश्च भूमिपाः  ॥  २५  ॥   

२म्लेच्छाचार्याश्च ये चान्ये वनशैलान्तवासिनः।  

उपासांचक्रिरे सर्वे तं देवा इव वासवम्  ॥  २६  ॥   

अथ तत्रेति। प्रासादस्थो ददर्शऽ इति वक्ष्यमाणत्वादिह तत्रेति प्रासाद इत्यर्थः। तथा सहासीना इति--प्रासाद एव सहासीना इत्यर्थः। प्राच्या इत्यादौ द्युप्राक्ऽ इत्यादिना यदादयः शैषिकभवार्थाः। म्लेच्छाचार्याः--म्लेच्छप्रभवः। अन्तश्शब्दः प्रदेशवाची। प्राच्यादिशैलान्तवासिन इत्यनेन मूलभृतकश्रेणिसुहृद्द्विषदाटविकमिति षड्विधबलोपास्यत्वं सार्वभौमचिह्नमुक्तम्  ॥  २६  ॥   

१समासीनाङ।  

२म्लेच्छाश्चार्याश्चङ। च।  

 ॥ २।३।२५२६ ॥  ॥ २।३।२७२८ ॥   

तेषां मध्ये स राजर्षिर्मरुतामिव वासवः।  

प्रासादस्थो १रथगतं ददर्शायान्तमात्मजम्  ॥  २७  ॥   

गन्धर्वराजप्रतिमं लोके विख्यातपौरुषम्।  

दीर्घबाहुं महासत्त्वं मत्तमातङ्गगामिनम्  ॥  २८  ॥   

गन्धर्वराजप्रतिमं--यथोक्तदर्शनप्रयोजकदिव्यरूपवत्त्वे  ॥  २८  ॥   

दशरथःङ।  

 ॥ २।३।२७२८ ॥  ॥ २।३।२९ ॥   

चन्द्रकान्ताननं राममतीव प्रियदर्शनम्।  

रूपौदार्यगुणैः पुंसां दृष्टिचित्तापहारिणम्  ॥  २९  ॥   

चन्द्रवत्कान्तं--कमनीयमाननं यस्य स तथा। अत एव--अतीवप्रियदर्शनं। गुणैरिति। कर्मत इति शेषः  ॥  २९  ॥   

चन्द्राननमित्युक्तेऽपि आह्लादकत्वादिसिद्धेर्निरतिशयाह्लादकत्वं द्योतयितुं कान्तशब्दः। चन्द्रात् कान्ताननमिति विग्रहः। ৷৷৷৷৷৷। पुंसांकठिनचित्तानामपि, किमुत स्त्रीणामिति भावः। यद्वा  

पुंशब्देन स्त्रीपुंसाधारणमात्ममात्रमुच्यतेगो।  

 ॥ २।३।२९ ॥  ॥ २।३।३० ॥   

घर्माभितप्ताः पर्जन्यं ह्लादयन्तमिव प्रजाः।  

न ततर्प समायान्तं पश्यमानो नराधिपः  ॥  ३०  ॥   

घर्माभितप्ता इति। अवृष्टिखिन्ना इति यावत्  ॥  ३०  ॥   

द्वितीयान्तमिदं प्रजाविशेषणम्।  

 ॥ २।३।३० ॥  ॥ २।३।३१३३ ॥   

अवतार्य सुमन्त्रस्तं राघवं स्यन्दनोत्तमात्।  

पितुः समीपं गच्छन्तं प्राञ्जलिः पृष्ठतोऽन्वगात्  ॥  ३१  ॥   

स तं कैलासशृङ्गाभं प्रासादं नरपुङ्गवः।  

आरुरोह नृपं द्रष्टुं सह सूतेन राघवः  ॥  ३२  ॥   

स १ साञ्जलिरभिप्रेत्य प्रणतः पितुरन्तिके।  

नाम स्वं श्रावयन् रामो ववन्दे चरणौ पितुः  ॥  ३३  ॥   

साञ्जलिरेव अभिप्रेत्य प्रणतः--कृतसाष्टाङ्गनमस्कारः पश्चात् उरस्समं राजन्यःऽ इत्याद्युपदिश्यमानविशेषवन्दनं चाकरोदित्यर्थः। स्वं नाम श्रावयन्निति। रामवर्मानामाहमस्मीत्येवमात्मना स्वं नाम श्रावयन्निति यावत्  ॥  ३३  ॥   

अवतारणं हस्तप्रदानादिनागो।  

१प्राञ्जलिङ।  

 ॥ २।३।३१३३ ॥  ॥ २।३।३४ ॥   

तं दृष्ट्वा प्रणतं पार्श्वे कृताञ्जलिपुटं नृपः।  

गृह्याञ्जलौ समाकृष्य सस्वजे प्रियमात्मजम्  ॥  ३४  ॥   

अञ्जलौ गृह्यति। तत्प्रदेशे गृहीत्वेति यावत्  ॥  ३४  ॥   

सक्थिनि कर्णे वा गृहीत्वाऽ इति महाभाष्यकारवचनात् अञ्जलाविति कर्मणि सप्तमीगो। च।  

 ॥ २।३।३४ ॥  ॥ २।३।३५ ॥   

तस्मै चाभ्युदितं १सम्यङ्मणिकाञ्चनभूषितम्।  

दिदेश राजा रुचिरं रामाय परमासनम्  ॥  ३५  ॥   

अभ्युदितं--उपस्थापितं। परमं--श्रेष्ठम्  ॥  ३५  ॥   

१दिव्यं मणिङ।  

अभ्युदितंउन्नतंगो।  

 ॥ २।३।३५ ॥  ॥ २।३।३६ ॥   

तदासनवरं प्राप्य व्यदीपयत राघवः।  

स्वयैव प्रभया मेरुमुदये विमलो रविः  ॥  ३६  ॥   

प्राप्य तद्व्यदीपयत--द्योतयति स्मेति योजनार्थः। उदय इति। तत्स्थत्वेन प्रतिभासमान इति शेषः  ॥  ३६  ॥   

 ॥ २।३।३६ ॥  ॥ २।३।३७ ॥   

तेन विभ्राजता तत्र सा सभाऽभिव्यरोचत।  

विमलग्रहनक्षत्रा शारदी द्यौरिवेन्दुना  ॥  ३७  ॥   

द्यौः--आकाशः  ॥  ३७  ॥   

 ॥ २।३।३७ ॥  ॥ २।३।३८ ॥   

तं पश्यमानो नृपतिः तुतोष प्रियमात्मजम्।  

अलङ्कृतमिवात्मानं आदर्शतलसंस्थितम्  ॥  ३८  ॥   

आदर्शतलसंस्थितं आत्मानमिव पश्यमान इत्यनेन रामस्य मुखनासाकरचरणादिसर्वावयवेन च पितृसमरूपत्वमावेदितम्  ॥  ३८  ॥   

 ॥ २।३।३८ ॥  ॥ २।३।३९४० ॥   

स तं १सस्मितमाभाष्य पुत्रं पुत्रवतां वरः।  

उवाचेदं वचो राजा देवेन्द्रमिव २कश्यपः  ॥  ३९  ॥   

ज्येष्ठायामसि मे पत्न्यां सदृश्यां सदृशः सूतः।  

उत्पन्नस्त्वं गुणश्रेष्ठो मम रामात्मजः प्रियः  ॥  ४०  ॥   

तदेव दर्शितम्--सदृशः सुत इति। गुणैः श्रेष्ठो यतः अतो मम प्रियः आत्मजोऽसि  ॥  ४०  ॥   

१सुस्थितःङ।  

सस्मितमिति क्रियाविशेषणम्गो।  

२काश्यपःङ। झ।  

आत्मजःऔरसः सुतःगो।  

 ॥ २।३।३९४० ॥  ॥ २।३।४१ ॥   

यतस्त्वया प्रजाश्चेमाः स्वगुणैरनुरञ्जिताः।  

तस्मात्त्वं पुष्ययोगेन यौवराज्यमवाप्नुहि  ॥  ४१  ॥   

अपि च--यतस्त्वयेत्यादि। पुष्ययोगेनेति, प्रकृत्यादिभ्य उपसङ्ख्यानम्ऽ इति तृतीया, पुष्येण चन्द्रमसो योगः पुष्ययोगः, तदुपलक्षितकाल इत्यर्थः  ॥  ४१  ॥   

 ॥ २।३।४१ ॥  ॥ २।३।४२ ॥   

कामतस्त्वं प्रकृत्यैव १विनीतो गुणवानसि।  

गुणवत्यपि तु स्नेहात् पुत्र वक्ष्यामि ते हितम्  ॥  ४२  ॥   

कामतः--प्रकामं, अत्यर्थमिति यावत्। गुणवति सत्यपि स्नेहात्--स्नेहादेव  ॥  ४२  ॥   

१निर्णीतःङ।  

 ॥ २।३।४२ ॥  ॥ २।३।४३ ॥   

भूयो विनयमास्थाय भव नित्यं जितेन्द्रियः।  

कामक्रोध १समुत्थानि त्यजेथा व्यसनानि च  ॥  ४३  ॥   

भूय इति। विनीत एव सन् पुनश्चाभ्यधिकं विनयमास्थाय व्यसनानि त्यजेथा इति। स्त्रीद्यूतमृगयामद्यवाक्पारुष्योग्रदण्डताः। अर्थस्य दूषणं चेति राज्ञां व्यसनपञ्चकंऽ इत्युक्तानि व्यसनानि। तत्रार्थसन्दूषणं नाम पित्रादिसञ्चितार्थस्य उक्तव्यसनतो नाशनम्  ॥  ४३  ॥   

यद्वा मृगयाऽक्षो दिवास्वापः परिवादः स्त्रियो मदः। तौर्यत्रिकं वृथाध्वा च कामजो दशको गुणः ॥ ऽ इत्येतानि कामजानि, पैशुन्यं साहसं द्रोह ईर्ष्यासूयार्थदूषणम्। वाग्दण्डयोश्च पारुष्यं क्रोधजोऽपि गुणोऽष्यकःऽ इत्युक्तानि क्रोधजानि च व्यसनानिगो।  

१समृद्धानिङ।  

 ॥ २।३।४३ ॥  ॥ २।३।४४ ॥   

परोक्षया वर्तमानो वृत्त्या प्रत्यक्षया यथा।  

अमात्यप्रभृतीः सर्वाः प्रकृतीश्चानुरञ्जय  ॥  ४४  ॥   

परोक्षया--चारमुखतः परोक्षानुभवसिद्धया वृत्त्या--स्वपरराष्ट्रवृत्तान्तविचारेण सह वर्तमानो भव। प्रत्यक्षया--नित्यं यथाकालमास्थानीमास्थाय स्वानुभवसिद्धयथोक्तवृत्तान्तविचारेण सह वर्तमानो भव। अमात्यप्रभृतीः सर्वाः प्रकृतीरिति। अमात्यसेनानीपुरादिरक्षिपौरजानपदसर्वप्रजा इत्यर्थः  ॥  ४४ ॥   

 ॥ २।३।४४ ॥  ॥ २।३।४५४६ ॥   

कोष्ठागारायुधागारैः कृत्वा सन्निचयान् बहून्।  

१तुष्टानुरक्तप्रकृतिः यः पालयति मेदिनीम्  ॥  ४५  ॥   

तस्य नन्दन्ति मित्राणि लब्ध्वाऽमृतमिवामराः।  

तस्मात्त्वमपि चात्मानं नियम्यैवं समाचर  ॥  ४६  ॥   

कोष्ठागाराणि--अयुतनियुतादिसङ्ख्यधान्यराशिग्राहीणि कोष्ठरूपतया निर्मितान्यगाराणि।  

तथा आयुधागाराणि--समग्रनिजबलापेक्षिताष्टादशविधायुधप्रतिष्ठागाराणि च तथा। तैस्सह सन्निचयाः--निचीयन्ते अस्मिन्निति निचयाः--नवरत्नहेमरजतवस्त्राभरणादिसम्पूर्णाः तत्तत्कोशः तथा। सन्निचया इत्यत्र समित्यव्ययं पूर्तिवाचि द्रष्टव्यम्। तन्त्रेण समितिशोभनवाचि च पूर्वपदम्। तुष्टानुरक्तप्रकृतिः--उक्तनिचयबलादिति शेषः। तस्य मित्राणीति। सामन्तराजान इति यावत् ॥ ४६ ॥   

१इष्टानुङ।  

 ॥ २।३।४५४६ ॥  ॥ २।३।४७ ॥   

तच्छ्रुत्वा सुहृदस्तस्य रामस्य प्रियकारिणः।  

त्वरिताः शीघ्रमभ्येत्य कौसल्यायै न्यवेदयन्  ॥  ४७  ॥   

तदिति। अभिषेकप्रयोजनं पित्रुपदेशमित्यर्थः  ॥  ४७  ॥   

 ॥ २।३।४७ ॥  ॥ २।३।४८ ॥   

सा हिरण्यं च गाश्चैव रत्नानि विविधानि च।  

व्यादिदेश प्रियाख्येभ्यः कौसल्या प्रमदोत्तमा  ॥  ४८  ॥   

प्रियमाख्यान्तीति प्रियाख्याः--आतोऽनुपसर्गे कःऽ इति कः ॥   

 ॥ २।३।४८ ॥   

  

 ॥ २।३।४९५० ॥   

अथाभिवाद्य राजानं रथमारुह्य राघवः।  

ययौ स्वं द्युतिमद्वेश्म जनौघैः प्रतिपूजितः  ॥  ४९  ॥   

ते चापि पौरा नृपतेर्वचस्तु तत्  

श्रुत्वा तदा लाभमिवेष्टमाशु।  

नरेन्द्रमामन्त्र्य गृहाणि गत्वा  

देवान् समानर्चुरभिप्रहृष्टाः  ॥  ५०  ॥   

इत्यार्षे श्रीमद्रामायणे वाल्मीकीये अयोध्याकाण्डे तृतीयः सर्गः।  

लाभमिवेति। स्वस्वपुत्राभ्युदयमिवेति यावत्। अत एव देवान् समानर्चुरिति। स्वाभीष्टाविघ्नायेति शेषः। अमा(५०) मानः सर्गः  ॥  ५०  ॥   

 ॥ २।३।४९५० ॥  इति श्रीमद्रामायणामृतकतकटीकायां अयोध्याकाण्डे तृतीयः सर्गः।  

