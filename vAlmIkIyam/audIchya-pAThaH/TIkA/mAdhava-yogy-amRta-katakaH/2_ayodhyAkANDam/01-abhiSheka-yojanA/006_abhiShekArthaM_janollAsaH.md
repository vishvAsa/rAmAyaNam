+++
title = "००६ अभिषेकार्थं जनोल्लासः"
title_english = "006 Joy of a city"

+++
षष्ठः सर्गः  

\[पौरोत्साहः\]  

  

 ॥ २।६।१ ॥   

गते पुरोहिते रामः स्नातो नियतमानसः।  

सह पत्न्या विशालाक्ष्या नारायणमुपागमत्  ॥  १  ॥   

अथ आदरात् पुनश्चाभिषेकसामग्रीसन्नाहवर्णनम्--गत इत्यादि। उपागमदिति। ध्यानेनेति शेषः। नाविष्णुः पृथिवीपतिःऽ इति शास्त्रात् विष्णोरेवे राज्यायोपासितव्यत्वात् सर्वेषामेषां विष्णूपासना  ॥ १ ॥  अत्र नारायण इति श्रीरङ्गनायक उच्यते, उत्ररत्र तस्यैव विभीषणाय दानोक्तेः--गो।  

उपागमत्--उपासांचक्रे--ति।  

 ॥ २।६।१ ॥  ॥ २।६।२ ॥   

प्रगृह्य शिरसा पात्रीं हविषो विधिवत्ततः।  

महते दैवतायाज्यं जुहाव ज्वलितेऽनले  ॥  २  ॥   

शिरसा पात्रीं प्रगृह्येति। नमस्कारपूर्वमिति यावत्। महते दैवतायेति। विराड्रूपाय विष्णव इत्यर्थः  ॥  २  ॥   

महते दैवताय--नारायणाय--गो। ति।  

 ॥ २।६।२ ॥  ॥ २।६।३४ ॥   

शेषं च हविषस्तस्य प्राश्याशास्यात्मनः प्रियम्।  

ध्यायन्नारायणं देवं स्वास्तीर्णे कुशसंस्तरे  ॥  ३  ॥   

वाग्यतः सह वैदुह्या भूत्वा नियतमानसः।  

श्रीमत्यायतने विष्णोः शिश्ये नरवरात्मजः  ॥  ४  ॥   

आशास्य--सम्प्रार्थ्य। विष्णोरायतन इति। निजभवनवर्तिनीति शेषः  ॥  ४  ॥   

आत्मनः प्रियंराज्याभिषेकाविघ्नरूपम्। वस्तुतो रावणवधफलकवनमगनरूपम्ति।  

स्वस्य साक्षाद्भगवदवतारत्वेऽपि श्रीरङ्गविग्रहार्चोपसर्जनभावः स्वावतारानुमतक्षत्रियधर्मानुगुणः--गो।  

 ॥ २।६।३४ ॥  ॥ २।६।५६ ॥   

एकयामावशिष्टायां रात्र्यां प्रतिविबुध्य सः।  

अलङ्कारविधिं कृत्स्नं कारयामास वेश्मनः  ॥  ५  ॥   

तत्र शृण्वन् सुखा वाचः सूतमागधवन्दिनाम्।  

पूर्वां सन्ध्यामुपासीनो जजाप यतमानसः  ॥  ६  ॥   

सूताःपौराणिकाः। मागधाः--वंशावलिकीर्तकाः। वन्दिनः--स्तुतिपाठकाः  ॥  ६  ॥   

 ॥ २।६।५६ ॥  ॥ २।६।७ ॥   

तुष्टाव प्रणतश्चैव शिरसा मधुसूदनम्।  

विमलक्षौमसंवीतो वाचयामास च द्विजान्  ॥  ७  ॥   

वाचयामासेति--पुण्याहमिति शेषः  ॥  ७  ॥   

अनेन नूतनवस्त्रपरिवृत्त्या प्रातर्गौणस्नानमुक्तम्--गो।  

 ॥ २।६।७ ॥  ॥ २।६।८ ॥   

तेषां पुण्याहघोषोऽथ गम्भीरमधुरस्तदा।  

अयोध्यां पूरयामास तूर्यघोषानुनादितः  ॥  ८  ॥   

तूर्यघोषानुनादितः--सञ्जातानुनादः  ॥  ८  ॥   

 ॥ २।६।८ ॥  ॥ २।६।९१० ॥   

कृतोपवासं तु तदा वैदेह्या सह राघवम्।  

अयोध्यानिलयः श्रुत्वा सर्वः प्रमुदितो जनः  ॥  ९  ॥   

ततः पौरजनः सर्वः श्रुत्वा रामाभिषेचनम्।  

प्रभातां रजनीं दृष्ट्वा चक्रे शोभयितुं पुरीम्  ॥  १०  ॥   

शोभयितुं--अलङ्कर्तुम्  ॥  १०  ॥   

राघवं कृतोपवासं श्रुत्वेत्यन्वयः।  

 ॥ २।६।९१० ॥  ॥ २।६।१११२ ॥   

शुभ्राभ्रशिखराभेषु देवतायतनेषु च।  

चतुष्पथेषु रथ्यासु चैत्येष्वट्टालकेषु च  ॥  ११  ॥   

नानापण्यसमृद्धेषु वणिजामापणेषु च।  

कुटुम्बिनां समृद्धेषु श्रीमत्सु भवनेषु च  ॥  १२  ॥   

चैत्यं--बुद्धालयः। अट्टालकाः--सावच्छेदानि प्राकारसरांसि  ॥   

चैत्येषु--बौद्धालयेषु अट्टालकेषु--प्राकारोपरि युद्धार्थपरिकल्पितचतुस्तंभमण्डपेषु--गो। चैत्यंचैतन्यंयेष्वस्तीति अर्शआद्यजन्तः देवतायतनादि विशेषणम्--शि। परन्तु सुन्दरकाण्डे चैत्यप्रासादःऽ (४३१) इत्यत्र चैत्यपदस्य देवालयसामान्यपरत्वं सर्वव्याख्यातृसम्मतं वर्तते। चैत्यमायतनं तुल्येऽ इत्यमरः (द्वि। पुर ७श्लो।) अत्र--सुधा "चीयते--चित्याग्निचित्ये चऽ (पा। सू। ३११३२) इति साधुः। चित्याया इदं-- तस्येदम्ऽ (पा। सू। ४३१२०) इत्यण्--यज्ञस्थानस्य" इति। एवं च चैत्यंयज्ञशाला इति स्यात्।  

 ॥ २।६।१११२ ॥  ॥ २।६।१३ ॥   

सभासु चैव सर्वासु वृक्षेष्वालक्षितेषु च।  

ध्वजाः समुच्छ्रिताः चित्राः पताकाश्चाभवंस्तदा  ॥  १३  ॥   

आलक्षितेषु वृक्षेष्विति। आरात्तत्तद्गृहद्वारलक्षितेषु नारिकेलपनसादितोरणवृक्षेषु  ॥  १३  ॥   

आलक्षितेषु--अत्युच्चेषु। समुन्नतत्वाद्दूरादप्यक्षिगोचरेष्वित्यर्थः--गो।ति। ध्वजाः--सचिह्नाः, पताकाः--चिह्नरहिताः--गो।  

 ॥ २।६।१३ ॥  ॥ २।६।१४ ॥   

नटनर्तकसङ्घानां गायकानां च गायताम्।  

मनःकर्णसुखा वाचः शुश्राव जनता ततः  ॥  १४  ॥   

नटयन्तीति नटाः--सूत्रधाराः  ॥  १४  ॥   

 ॥ २।६।१४ ॥  ॥ २।६।१५१८ ॥   

रामाभिष्टवयुक्ताश्च कथाश्चक्रुर्मिथो जनाः।  

रामाभिषेके सम्प्राप्ते चत्वरेषु गृहेषु च  ॥  १५  ॥   

बाला अपि क्रीडमानाः गृहद्वारेषु सङ्घशः।  

रामाभिष्टवसंयुक्ताः चक्रुरेव मिथः कथाः  ॥  १६  ॥   

कृतपुष्पोपहारश्च धूपगन्धाधिवासितः।  

राजमार्गः कृतः श्रीमान् पौरै रामाभिषेचने  ॥  १७  ॥   

१प्रकाशीकरणार्थं च निशागमनशङ्कया।  

दीपवृक्षांस्तथा चक्रुरनुरथ्यासु सर्वशः  ॥  १८  ॥   

अभिषेकानन्तरं गजस्कन्धाधिरूढतया अभिषेकालङ्कारप्रदर्शनार्थं निर्याणात्पूर्वमेव यदि कार्यवशान्निशा आयाति तदा श्रीरामालङ्कारप्रदर्शनार्थं दीपवृक्षान्-- वृक्षवन्नानाशाखानिर्मितदीपस्तम्भविशेषानित्यर्थः  ॥   

१प्रकाश--ङ।  

अनुरथ्यासु--रथ्यासु रथ्यासु, विभक्तेर्लुगभाव आर्षः--सो। अनुरथ्यासुरथ्यापार्श्वयोः--ति।  

 ॥ २।६।१५१८ ॥   ॥ २।६।१९२२ ॥   

अलङ्कारं पुरस्यैवं कृत्वा तत्पुरवासिनः।  

आकाङ्क्षमाणा रामस्य यौवराज्याभिषेचनम्  ॥  १९  ॥   

समेत्य सङ्घशः सर्वे चत्वरेषु सभासु च।  

कथयन्तो मिथस्तत्र प्रशशंसुर्जनाधिपम्  ॥  २०  ॥   

अहो महात्मा राजाऽयं इक्ष्वाकुकुलनन्दनः।  

ज्ञात्वा यो वृद्धमात्मानं रामं राज्येऽभिषेक्ष्यति  ॥  २१  ॥   

सर्वे ह्यनुगृहीताः स्मो यन्नो रामो महीपतिः।  

चिराय भविता गोप्ता द़ृष्टलोकपरावरः  ॥  २२  ॥   

दृष्टलोकपरावर इति। भावप्रधाननिर्देशः। यथावगततत्तत्पुरुषप्राशस्त्याप्राशस्त्य इत्यर्थः ॥ २२ ॥   

दृष्टे लोके परावरे--उत्कृष्टापकृष्टवस्तुनी येन स तथोक्तः--गो। दृष्टाः लोकाः--भुवनानि--परावराः--उत्तमाधमाश्च येन सः--शि।  

 ॥ २।६।१९२२ ॥  ॥ २।६।२३२५ ॥   

अनुद्धतमना विद्वान् धर्मात्मा भ्रातृवत्सलः।  

यथा च भ्रातृषु स्निग्धस्तथाऽस्मास्वपि राघवः  ॥  २३  ॥   

चिरं जीवतु धर्मात्मा राजा दशरथोऽनघः।  

यत्प्रसादेनाभिषिक्तं रामं द्रक्ष्यामहे वयम्  ॥  २४  ॥   

एवंविधं कथयतां पौराणां शुश्रुवुः परे।  

दिग्भ्यो विश्रुतवृत्तान्ताः प्राप्ता जानपदा जनाः  ॥  २५  ॥   

श्रुतरामाभिषेकवृत्तान्ता जानपदा जना अपि दिग्भ्यः--नानादिग्भ्यः प्राप्ताः  ॥  २५  ॥   

 ॥ २।६।२३२५ ॥  ॥ २।६।२६ ॥   

ते तु दिग्भ्यः पुरीं प्राप्ता द्रष्टुं रामाभिषेचनम्।  

रामस्य पूरयामासुः पुरीं जानपदा जनाः  ॥  २६  ॥   

ते तु रामस्य पुरीं पूरयामासुरिति योजना  ॥  २६  ॥   

कविरपि रामाभिषेकस्मरणजानन्दवशात्--रामस्य पुरीमित्याह।  

 ॥ २।६।२६ ॥  ॥ २।६।२७२८ ॥   

जनौघैस्तैर्विसर्पद्भिः शुश्रुवे तत्र निस्वनः।  

पर्वसूदीर्णवेगस्य सागरस्येव निस्वनः  ॥  २७  ॥   

ततस्तदिन्द्रक्षयसन्निभं पुरं  

दिदृक्षुभिर्जानपदै१रुपागतैः।  

समन्ततः सस्वनमाकुलं बभौ  

समुद्रयादोभिरिवार्णवोदकम्  ॥  २८  ॥   

इत्यार्षे श्रीमद्रामायणे वाल्मीकीये अयोध्याकाण्डे षष्ठः सर्गः।  

इन्द्रक्षयः--इन्द्रनिवासः। हरि (२८) मानः सर्गः  ॥  २८  ॥   

अयोध्यापुरस्यामरावतीसादृश्ये वक्तव्ये तत्सारभूतेन्द्रभवनदृष्टान्तीकरणात् अयोध्याया अतिरमणीयता द्योत्यते--गो। उपाहितैः--उपागतैः।  

१ रूपाहितैःङ।  

कर्णावतंसादिवदविश्लेषप्रदर्शनाय समुद्रशब्दः--गो।  

इति श्रीमद्रामायणामृतकतकटीकायां अयोध्याकाण्डे षष्ठः सर्गः।  

 ॥ २।६।२७२८ ॥   

