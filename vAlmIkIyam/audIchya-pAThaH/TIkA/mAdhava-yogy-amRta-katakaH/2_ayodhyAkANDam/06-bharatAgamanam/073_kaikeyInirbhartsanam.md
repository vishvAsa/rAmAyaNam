+++
title = "०७३ कैकेयीनिर्भर्त्सनम्"
title_english = "073 Bharata reproaches Kaikeyi in many ways"

+++
त्रिसप्ततितमः सर्गः  

\[भरतसन्तापः\] ॥ २।७३।१ ॥   

१श्रुत्वा तु पितरं वृत्तं भ्रातरौ च विवासितौ।  

भरतो दुःखसन्तप्तः इदं वचनमब्रवीत्  ॥  १  ॥   

एवं सर्वानर्थमपि कैकेयीमूलमिति तन्मुखादेव निस्संशयं श्रुत्वा तामनेकप्रकारत उपलभते। श्रुत्वेत्यादि। वृत्तंअतीतम्  ॥  १  ॥   

एतत्पूर्वं  

"कैकेय्याप्येवमुक्तस्तु भरतो राघवानुजः।  

कर्णौ कराभ्यां प्रच्छाद्य पपात धरणीतले ॥   

हा राम रामेति तदा विलप्य करुणं बहु।  

मुहूर्तमिव निस्सञ्ज्ञः संज्ञावानिदमब्रवीत् ॥   

हतोऽस्मि राजा निहतः हतो लोकशह्च दुर्मते।  

किमिदं शिक्षितं केन कस्य कार्यं त्वया कृतम् ॥   

राजानं प्रेतभावस्थं कृत्वा रामं च तापसम्।  

राज्यमत्र फलं भोक्तुं अनुतिष्ठसि दुर्मते ॥   

रामप्रस्थापितायाश्च पतिघ्न्याश्च तवोदरे।  

दशमासा मया नीताः हा लोके निन्दितो ह्यहम् ॥   

कण्ठेऽवसज्य वा पाशं विषं पीत्वाऽथ वा शठे।  

त्यज प्राणांश्च दुर्मेधे जलमग्निं प्रविश्य वा ॥   

त्वामद्य निहनिष्यामि नो चेद्रामस्य दुर्यशः।  

राघवस्यानुजौ भ्राता भरतो मातृहा इति ॥   

एवं परुषमुक्त्वा तु निर्दहन्निव चक्षुषा।  

निरीक्षमाणे भरते कैकेयी वाक्यमब्रवीत् ॥   

किं मयाऽपकृतं तेऽद्य गर्हसे मां मुहुर्मुहुः।  

प्रसूय वर्धयित्वा त्वां पदस्थं द्रष्टुमिच्छती ॥   

पिता ते स्वर्गतो राजा भ्रातरौ च विवासितौ।  

बहुना किं प्रलापेन कुरु राज्यं यथासुखम् ॥ " एवमधिकंङ।  

 ॥ २।७३।१ ॥  ॥ २।७३।२ ॥   

किं नु कार्यं हतस्येह मम राज्येन शोचतः।  

विहीनस्याथ पित्रा च भ्रात्रा पितृसमेन च  ॥  २  ॥   

हतस्येति। त्वयाऽपारदुःखनाशितस्येत्यर्थः  ॥  २  ॥   

स्वदौर्भाग्यावेदनाय लोकोक्तिरियं हतस्यऽ इति। शोचतो ममेत्यन्वयः।  

 ॥ २।७३।२ ॥  ॥ २।७३।३ ॥   

दुःखे मे दुःखमकरोः व्रणे क्षारमिवादधाः।  

राजानं प्रेतभावस्थं कृत्वा रामं च तापसम्  ॥  ३  ॥   

मे दुःखे पुनर्दुःखमकरोः। तत्र दृष्टान्तःव्रणे क्षारमिवेति। खरमूत्रसहितचूर्णं अदधा इवदत्तवतीव ॥ ३ ॥   

क्षारंलवणकट्वन्यतररसं जलादि।  

 ॥ २।७३।३ ॥  ॥ २।७३।४ ॥   

कुलस्य त्वमभावाय कालरात्रिरिवागता।  

अङ्गारमुपगूह्य स्म पिता मे नावबुद्धवान्  ॥  ४  ॥   

रात्रिःसंहाररात्रिः। उपगूह्यआलिङ्ग्य। नावबुद्धवानिति। सुखमिति भ्रान्तोऽभूदित्यर्थः  ॥  ४  ॥   

 ॥ २।७३।४ ॥  ॥ २।७३।५७ ॥   

मृत्युमापादितो राजा त्वया मे, पापदर्शिनि  

सुखं परिहृतं मोहात् कुलेऽस्मिन्, कुलपांसिनि  ॥  ५  ॥   

त्वां प्राप्य हि पिता मेऽद्य सत्यसन्धो महायशाः।  

तीव्रदुःखाभिसन्तप्तः १वृत्तो दशरथो नृपः  ॥  ६  ॥   

विनाशितो महाराजः पिता मे धर्मवत्सलः।  

कस्मात् प्रव्राजितो रामः कस्मादेव वनं गतः?  ॥  ७  ॥   

कस्मादिति। निर्हेतुतः, निष्प्रयोजनत एव चेत्यर्थः  ॥  ७  ॥   

मेमन्निमित्तम्।  

१वृद्धोङ।  

इयमपिलोकोक्तिः। सर्वं विफलमिति भावः।  

 ॥ २।७३।५७ ॥  ॥ २।७३।८ ॥   

कौसल्या च सुमित्रा च पुत्रशोकाभिपीडिते।  

दुष्करं यदि जीवेतां प्राप्य त्वां जननीं मम  ॥  ८  ॥   

न केवलं पितृभ्रातृपीडा, अपि तु मात्रोरपीत्याहकौसल्येत्यादि। मम जननीं त्वां मृत्युहेतुं प्राप्य यदि जीवेतां, तदपि दुष्करंदुर्लभमेव। एवं च तयोः मृतिः, मुमूर्षा वेति न जान इत्यर्थः  ॥  ८  ॥   

इयमपि लोकोक्तिः।  

 ॥ २।७३।८ ॥  ॥ २।७३।९ ॥   

ननु त्वार्योऽपि धर्मात्मा त्वयि १वृत्तिमनुत्तमाम्।  

वर्तते गुरुवृत्तिज्ञः यथा मातरि वर्तते  ॥  ९  ॥   

कस्मात् प्रव्राजितः?ऽ इति प्रागुक्तं प्रव्राजनकारणमेव प्रतिपाद्यतेननु त्वित्यादि। गुरुषुमातापित्रादिषु वर्तनीयां वृत्तिं जानातीति तथा  ॥  ९  ॥   

१वृत्तमनुत्तमम्ङ।  

यथा मातरिकौसल्यायां वर्तते, तथैव त्वयि उत्तमां वृत्तिं वर्ततेअनुतिष्ठति।  

 ॥ २।७३।९ ॥  ॥ २।७३।१० ॥   

१यथा ज्येष्ठा हि मे माता कौसल्या दीर्घदर्शिनी।  

त्वयि धर्मं समास्थाय भगिन्यामिव वर्तते  ॥  १०  ॥   

अथ राममात्राऽपि न कश्चिदपराधस्त्वयि कृत इत्याहयथेत्यादि। यथा भगिन्यां तथा त्वयि वर्तते पतिचित्तानुवर्तनरूपं धर्मं समास्थाय  ॥  १०  ॥   

१तथाङ।  

पतिवाल्लभ्यात् भवत्या अनर्थो भविष्यतीति तर्कयन्ती।  

 ॥ २।७३।१० ॥  ॥ २।७३।११ ॥   

तस्याः पुत्रं १कृतात्मानं चीरवल्कलवाससम्।  

प्रस्थाप्य वनवासाय कथं, पापे न शोचसि?  ॥  ११  ॥   

चीरपर्यायं वल्कलंवासः यस्य स तथा  ॥  ११  ॥   

१महात्मानंङ।  

 ॥ २।७३।११ ॥  ॥ २।७३।१२ ॥   

अपाप १दर्शनं शूरं २कृतात्मानं यशस्विनम्।  

प्रव्राज्य चीरवसनं किन्नु पश्यसि कारणम्?  ॥  १२  ॥   

प्रव्राज्येति। किन्नु कारणं दृष्ट्वा चीरवसनं रामं प्रव्राज्य, ततश्च किं फलं पश्यसि?  ॥  १२  ॥   

१दर्शिनंङ।  

२महात्मानंङ।  

तदानीमविमर्शात् कृतमिति चेत्, तत्प्रव्राजनानन्तरं वा प्रव्राजनकारणं कीदृशमिति किं विमृशसिइति वा।  

 ॥ २।७३।१२ ॥  ॥ २।७३।१३ ॥   

लुब्धाया विदितो मन्ये न तेऽहं राघवं १प्रति।  

तथा ह्यनर्थो राज्यार्थं त्वयाऽऽनीतो महानयम्  ॥  १३  ॥   

लुब्धायास्तेलुब्धया त्वया अहं राघवंरामं प्रति किं भाव इति न विदित इति मन्ये। तथा हितस्मादेव हि मम राज्यार्थं महानयमनर्थःपितृनाशराज्यार्हज्येष्ठविवासनादिरूपः आनीतःसम्पादितः ॥   

अहं राघवं प्रति यथायादृशप्रकारयुक्तः तथा लुब्धायास्ते न विदितःगो। ती। ति।  

१यथाङ।  

 ॥ २।७३।१३ ॥  ॥ २।७३।१४ ॥   

अहं हि पुरुषव्याघ्रौ अपश्यन् रामलक्ष्मणौ।  

केन शक्तिप्रभावेन राज्यं रक्षितुमुत्सहे  ॥  १४  ॥   

उक्तानर्थमात्रमेव त्वद्दुश्चेष्टाफलम्, न तु त्वन्मनीषितकरणमित्याहअहं हीत्यादि। भ्रातृसम्पत्तिरेव मे शक्तिः। ततश्च तदभावे कथमहं राज्यं रक्षितुमुत्सहे? न कथमपीत्यर्थः  ॥  १४  ॥   

 ॥ २।७३।१४ ॥  ॥ २।७३।१५ ॥   

तं हि नित्यं महाराजः बलवन्तं १महाबलः।  

२अपाश्रितोऽभूद्धर्मात्मा मेरुर्मेरुवनं यथा  ॥  १५  ॥   

न केवलं ममैव रामशक्त्यपेक्षा, अपि तु पितुरपीत्याहतं हीत्यादि। राजाऽपि महाबलः, अथापिमेरुवनं, कर्तृ, मेरुमिव पुरुषमेरुं रामं इहामुत्रार्थमपाश्रित इत्यर्थः  ॥  १५  ॥   

अयोध्याकाण्डीयप्रथमद्वितीयसर्गयोरयमंशः सूचितः।  

१महौजसम्ङ।  

२उपाश्रितोङ।  

दुर्गेण वनेनावृतत्वादेव मेरोः दुर्गत्वं इति भावः।  

 ॥ २।७३।१५ ॥  ॥ २।७३।१६ ॥   

सोऽहं कथमिमं भारं महाधुर्य १समुद्यतम्।  

दम्यो धुरमिवासाद्य २वहेयं केन ३तेजसा?  ॥  १६  ॥   

सोऽहमिति। ज्येष्ठरामैकबल इत्यर्थः। भारंराज्यभारं अहमासाद्य महाधुर्यःमहाबलीवर्दः, धुरं वहतीति, धुरो यढ्ढकौऽ इति यत्, तेन समुद्यतंधृतं राज्यभारं अहमासाद्य दम्यःदमनीयः, पोरुपधात्ऽ इति यत्, तरुणवत्सः धुरंमहाबलीवर्दात् धृतभारमिव केन तेजसाबलेन वहेयम्? न केनापि  ॥  १६  ॥   

१समुद्धृतम्ङ।  

दम्यवत्सतरौ समौऽ इति अमरः।  

२सहेवंङ।  

३वौजसाङ।  

 ॥ २।७३।१६ ॥  ॥ २।७३।१७ ॥   

अथ वा मे भवेच्छक्तिः योगैर्बुद्धिबलेन वा।  

सकामां न करिष्यामि त्वामहं पुत्रगर्धिनीम्  ॥  १७  ॥   

तर्हि त्वं न राजपुत्रः षण्डकल्प इत्याशङ्कायामाहअथ वेत्यादि। शक्तिःराज्यभरणसामर्थ्यम्। योगः सन्नहनोपायध्यानसङ्गतियुक्तिषुऽ, उक्तसर्वार्थकैङ्कर्ययोगैरुत्पन्नेन बुद्धिबलेनबुद्धियुक्तमहाप्राणत्वलक्षणबलेन शक्तिर्यद्यपि भवेत्सम्भावितैव अथापि पुत्रगर्धिनींपुत्रप्रयोजनाभिलाषवतीं त्वां सकामांसम्प्राप्तकामां न करिष्यामिराज्याभिषेकं न करिष्यामि, कुलदूषणपरमकश्मलत्वादित्याशयः  ॥  १७  ॥   

योगैःसामदानाद्युपायैः, बुद्धिबलेनग्रहणधारणाद्यष्टाङ्गयुक्तबुद्धिबलेन वागो। ती।  

धर्माधर्मादिकमविमृश्य केवलपुत्राभिमानवतीमिति भावः।  

 ॥ २।७३।१७ ॥  ॥ २।७३।१८ ॥   

न मे विकाङ्क्षा जायेत त्यक्तुं त्वां पापनिश्चयाम्।  

यदि रामस्य नावेक्षा त्वयि स्यान्मातृवत्सदा  ॥  १८  ॥   

अपि चत्यजेदेकं कुलस्यार्थेऽ इति न्यायेन ते साम्प्रतं विवासनमेव कार्यम्, तदपित्वय्यपि रामस्य भगवतो मातृप्रतिपत्त्यपरिक्षयात् मया न शक्यते, रामचित्तस्य दूरं भविष्यामीति शङ्कयेत्याहन म इति। रामस्य त्वयि मातृवत्कौसल्यावत् त्वयि सदाऽवेक्षाप्रतीक्षाप्रतिपत्तिः यदि न स्यात्, तदा पापनिश्चयां त्वां परित्यक्तुं मे विकाङ्क्षा इच्छाभावो नैव जायेनेति योजनार्थः  ॥  १८  ॥   

अवेक्षाभक्तिपूर्वकेक्षणंगो।ती।  

 ॥ २।७३।१८ ॥  ॥ २।७३।१९ ॥   

उत्पन्ना तु कथं बुद्धिः तवेयं, पापदर्शिनि  

साधुचारित्रविभ्रष्टे पूर्वेषां नो विगर्हिता  ॥  १९  ॥   

इयं बुद्धिरिति। कनिष्ठस्य मेऽभिषेकबुद्धिरित्यर्थः  ॥  १९  ॥   

ज्येष्टविवासनपूर्वकमिति शेषः।  

 ॥ २।७३।१९ ॥  ॥ २।७३।२० ॥   

अस्मिन् कुले हि १पूर्वेषां ज्येष्ठो राज्येऽभिषिच्यते।  

अपरे भ्रातरस्तस्मिन् प्रवर्तन्ते समाहिताः  ॥  २०  ॥   

विगर्हितत्वमेव दर्शयतिअस्मिन्नित्यादि। अस्मिन्अस्मदीये कुले ज्येष्ठोऽभिषिच्यते, अपरे भ्रातरस्तस्मिन् तत्कार्ये समाहिताः प्रवर्तन्त इति ह्येवं किल नः पूर्वेषामाचारः इति शेषः। स्मरति च मनुस्तथाऽऽचारंज्येष्ट एव तु गृह्णीयात् सकलं पैतृकं धनम्। अन्ये तमनुजीवेयुः यथैव पितरं तथाऽइति ॥ २० ॥   

१सर्वेषांङ।  

समाहिताः प्रवर्तन्तेपितरीव तच्चित्तानुवर्तने सावधाना जीवन्तीत्यर्थःगो। ज्येष्ठाधीना वर्तन्त इत्यर्थःती।  

 ॥ २।७३।२० ॥  ॥ २।७३।२१ ॥   

न हि मन्ये, नृशंसे त्वं राजधर्ममवेक्षसे।  

गतिं वा न विजानासि राजवृत्तस्य शाश्वतीम्  ॥  २१  ॥   

न हीत्यादि। राजधर्मं राजधर्मस्वरूपं नावेक्षसेन जानीषे। तथा राजवृत्तस्यराजधर्मस्य शाश्वतीं अव्यभिचरितां गतिंफलमपि न हि जानासीत्येव मन्ये  ॥  २१  ॥   

राजधर्मं जानासीति न हि मन्ये। हीति निश्चये। इदं तु सिद्धमेव धर्मस्यातिसूक्ष्मत्वात्। अथापि वंशपरंपरयाऽनुष्ठीयमानां राजकुलाचाररीतिमपि वा न जानासि? धर्मस्य दुर्ज्ञेयत्वेऽपि बाह्यः आचारोऽपि नावेक्षितःइति वाऽर्थः ॥   

 ॥ २।७३।२१ ॥  ॥ २।७३।२२ ॥   

सततं १राजवृत्ते हि ज्येष्ठो राज्येऽभिषिच्यते।  

राज्ञां २सर्वं समं तत्स्यात् इक्ष्वाकूणां विशेषतः  ॥   

राज्ञां सर्वमिति। छान्दसी षष्ठ्यर्थे द्वितीया, सर्वेषामित्यर्थः। तत्ज्येष्ठाभिषेचनम्  ॥  २२  ॥   

१राजपुत्रेषुङ।  

एतत् राज्ञां सर्वेषां समम्। इक्ष्वाकूणां तु तत्ज्येष्ठाभिषेचनं विशेषतः स्यात्गो।  

२एतत्ङ।  

अस्खलिताचारत्वादिति भावःगो।  

 ॥ २।७३।२२ ॥  ॥ २।७३।२३ ॥   

तेषां धर्मैकरक्षाणां कुलचारित्र १शोभिनाम्।  

२अत्र चारित्र ३शौण्डीर्यं त्वां प्राप्य विनिवर्तितम्  ॥  २३  ॥   

धर्मेणैकेनैव रक्षारक्षणं येषां ते तथा। कुलक्रमागतं चारित्रं तथा। चारित्रविषयकं शौण्डीर्यंश्लाघ्यत्वं तथा ॥ २३ ॥   

१योगिनाम्ङ।  

२अद्यङ।  

चारित्रपर्युक्तं शौण्डीर्यंचित्तोन्नतिः। त्वां प्राप्यत्वत्सम्बन्धादिति भावःलोकोक्तिरियम्।  

३शौटीर्यंच।  

 ॥ २।७३।२३ ॥  ॥ २।७३।२४ ॥   

तवापि, १सुमहाभागे २जनेन्द्रकुलपूर्वके?  

बुद्धेर्मोहः कथमयं सम्भूतस्त्वयि गर्हितः  ॥  २४  ॥   

त्वयि चैवंविधं दुर्बुद्धिकारणं महावंशप्रसूतायां न पश्यामीत्याहतवापीत्यादि। हे सुमहाभागे, तदुपपादकं विशेषणंजनेत्यादि। जनेन्द्रःकेकयकुलकूटस्थःतत्कुलजः पूर्वकःकारणंपिता यस्याः सा तथा, तस्याः सम्बुद्धिः। अतो महाकुलप्रसूतायास्तवानुचितोऽपि विगर्हितोऽयं बुद्धिमोहः त्वयि कथं सम्भूतः?  ॥   

स्वकुलचरित्रक्रममभिधाय मातृकुलाचारक्रममप्याहतवेति। जनेन्द्राःराजानः कुलपूर्वगाः कुलपूर्वाः कुलज्येष्ठाः, तान् गच्छन्तीति कुलपूर्वगाः, ज्येष्ठाभिषेचनशीला इत्यर्थःगो। ती।  

१सुमहाभागाःङ।  

२जनेन्द्राः कुलपूर्वगाःङ।  

 ॥ २।७३।२४ ॥  ॥ २।७३।२५ ॥   

न तु कामं करिष्यामि तवाहं, पापनिश्चये  

त्वया व्यसनमारब्धं जीवितान्तकरं मम  ॥  २५  ॥   

अस्तु यतः कुतश्चित्। त्वत्पापनिश्चयमहं नानुवर्तयामीत्याहन तु काममित्यादि  ॥  २५  ॥   

 ॥ २।७३।२५ ॥  ॥ २।७३।२६ ॥   

एष त्विदानीमेवाहं अप्रियार्थं तवानघम्।  

निवर्तयिष्यामि वनात् भ्रातरं स्वजनप्रियम्  ॥  २६  ॥   

न केवलमिष्टाकरणम्, अनिष्टमपि तवानुष्ठास्यामीत्याहएष त्विदानीमित्यादि। अप्रियार्थंतत्सम्पादनार्थम् ॥ २६ ॥   

तव अप्रियार्थमित्यन्वयः।  

 ॥ २।७३।२६ ॥  ॥ २।७३।२७ ॥   

निवर्तयित्वा रामं च तस्याहं दीप्ततेजसः।  

दासभूतो भविष्यामि सुस्थितेनान्तरात्मना  ॥  २७  ॥   

दासभूत इति। दासत्वं प्राप्त इत्यर्थः। मम राज्यस्वामित्वमीहितवत्यास्ते अनिष्टसम्पादनार्थमेवेति शेषः। न केवलं त्वत्कोपमात्रादेवमाचरणम्, अपि तु परमार्थत एवेत्याहसुस्थितेनेति। अभिषिक्तज्येष्ठानुवर्तनमेव परमं हितमिति सुप्रतिष्ठितेन चित्तेनेत्यर्थः ॥   

न केवलनिवर्तनमात्रं, अपि तु भवदिष्टविपरीतमेव वर्तयिष्यामि चेत्याहविवर्तयित्वेति। इदं च दास्यं हार्दमित्याहसुस्थितेनेत्यादि।  

 ॥ २।७३।२७ ॥  ॥ २।७३।२८ ॥   

इत्येवमुक्त्वा भरतो महात्मा  

प्रियेतरैर्वाक्यगणैस्तुदंस्ताम्।  

शोकातुरश्चापि ननाद भूयः  

सिंहो यथा १पर्वतकन्दरस्थः  ॥  २८  ॥   

इत्यार्षे श्रीमद्रामायणे वाल्मीकीये अयोध्याकाण्डे त्रिसप्ततितमः सर्गः  

हठ(२८)मानः सर्गः  ॥  २८  ॥   

इति श्रीमद्रामायणामृतकतकटीकायां अयोध्याकाण्डे त्रिसप्ततितमः सर्गः  

गुहास्थत्वे सन्तोषातिशयात् सिंहस्य नादातिशय इत्यभिप्रायेणेद विशेषणम्गो। अथ वा निरावृतप्रदेशकृतगर्जनापेक्षया गुहायां गर्जनस्य दुस्सहत्वादितःएवं विशेषणम्।  

१मन्दरकन्दरङ।  

 ॥ २।७३।२८ ॥   

