+++
title = "०१० दशरथकृतप्रसादनम्"
title_english = "010 Kaikeyi enters the house of wrath"

+++
दशमः सर्गः  

\[कैकेय्यनुनयः\]  

 ॥ २।१०।१ ॥   

विदर्शिता यदा देवी कुब्जया पापया भृशम्।  

तदा शेते स्म सा भूमौ दिग्धविद्धेव किन्नरी  ॥  १  ॥   

अथ उक्तक्रोधानुवादपूर्वं राज्ञः कैकेयीदर्शनतदनुनयप्रतिपादनम्--विदर्शितेत्यादि। विपरीतं बोधिता। दिग्धा--विषलिप्ता, विद्धा--कृतशस्त्रादिवेधा, दिग्धा चाकौ विद्धा च दिग्धविद्धा, मयूरव्यंसकादित्वात्समासः। किन्नरी--कामभोगप्रधानदिव्यरूपदेवजातिविशेषः  ॥   

दिग्धविद्धा--विषदिग्धबाणविद्धा--ति। गो। विषाक्ते दिग्धलिप्तकौऽ इत्यमरः। कतककारोऽपि अत्रैव २६ श्लोके एवमेव व्याचख्यौ।  

 ॥ २।१०।१ ॥  ॥ २।१०।२ ॥   

निश्चित्य मनसा कृत्यं सा सम्यगिति भामिनी।  

मन्थरायै शनैः सर्वमाचचक्षे विचक्षणा  ॥  २  ॥   

निश्चित्येत्यादि। सा मन्थरोक्तं कृत्यं सम्यगिति निश्चित्य मन्थरायै वचसा च "त्वदुक्तमेव हितम्" इत्याचचक्ष इत्यर्थः  ॥  २  ॥   

 ॥ २।१०।२ ॥  ॥ २।१०।३ ॥   

सा दीना निश्चयं कृत्वा मन्थरावाक्यमोहिता।  

नागकन्येव निश्वस्य दीर्घमुष्णं च भामिनी  ॥  ३  ॥   

मुहूर्तं चिन्तयामास मार्गमात्मसुखावहम्।  

अस्यैव प्रपञ्चनं--सा दीनेत्यादि। मार्गं--मन्थरोक्तमार्गं आत्मसुखावहमिति मुहूर्तं मनसा चिन्तयामास। वाचा च तदोवाच। मन्थराया इति शेषः  ॥  ३  ॥   

दीना--दैववञ्चिता स्वानर्थमपि न जानातीति।  

सा दीना निश्चयं कृत्वाऽ इत्यारभ्य एतत्पर्यन्तं पादत्रयं "निश्चित्य मनसा कृत्यं৷৷৷৷ ৷৷। आचचक्षे विचक्षणा"  ॥  २  ॥  इति श्लोकात्पूर्वं निवेशनीयम्। तच्छलोक "आचचक्षे" इति स्थितेः। उत्तरश्लोके निशम्यऽ इति स्थितेश्च--गो।  

 ॥ २।१०।३ ॥  ॥ २।१०।४ ॥   

सा सुहृच्चार्थकामा च तं निशम्य सुनिश्चयम्  ॥  ४  ॥   

बभूव परमप्रीता सिद्धिं प्राप्येव मन्थरा।  

यदेवमुवाच, अतः सा तन्निशम्य परमप्रीता बभूव। सिद्धिः--रस १ साधनादिसिद्धिः  ॥  ४  ॥   

सिद्धिं--निश्चयफलम्--गो।  

१रसायनादिसिद्धिः--क।  

 ॥ २।१०।४ ॥  ॥ २।१०।५ ॥   

अथ साऽमर्षिता देवी सम्यक्कृत्वा विनिश्चयम्  ॥  ५  ॥   

संविवेशाबला भूमौ निवेश्य भ्रकुटीं मुखे।  

भ्रुकुटी--क्रोधजो मुखविकारविशेषः  ॥  ५  ॥   

 ॥ २।१०।५ ॥  ॥ २।१०।६७ ॥   

ततश्चित्राणि माल्यानि दिव्यान्याभरणानि च  ॥  ६  ॥   

अपविद्धानि कैकेय्या तानि भूमिं प्रपेदिरे।  

तया तान्यपविद्धानि माल्यान्याभरणानि च  ॥  ७  ॥   

अशोभयन्त वसुधां नक्षत्राणि यथा नभः  ॥   

कैकेय्या अपविद्धानि--उत्सृष्टानि, यान्यपविद्धानि तानीति योजना  ॥  ७  ॥   

 ॥ २।१०।६७ ॥  ॥ २।१०।८ ॥   

क्रोधागारे निपतिता सा बभौ मलिनाम्बरा  ॥  ८  ॥   

एकवेणीं दृढं बध्वा गतसत्त्वेव किन्नरी।  

गतसत्त्वा--क्षीणबला  ॥  ८  ॥   

 ॥ २।१०।८ ॥  ॥ २।१०।९ ॥   

आज्ञाप्य तु महाराजो राघवस्याभिषेचनम्  ॥  ९  ॥   

उपस्थानमनुज्ञाप्य प्रविवेश निवेशनम्।  

एवं राज्याभिषेकदिवसात् पूर्वरात्रिप्रदोषवर्तिकैकेयीवृत्तान्तमुपवर्ण्य तत्रत्यं राजवृत्तान्तं वर्णयितुमुपक्रमते--आज्ञाप्येत्यादिना। अभिषेचनमिति। श्वोऽभिषेचनं यदाज्ञापनीयं--तत्सर्वमिति शेषः। उपस्थानमिति। १कृतप्रस्थापनमन्त्रिपुरोहितादेः २तत्कालं स्वस्वगृहं प्रत्यु पस्थापनं गमनं--अनुज्ञाप्य स्वनिवेशनं प्रविवेश  ॥  ९  ॥   

१कृताज्ञापनमन्त्रि--क।  

२तावत्कालं--ग।  

उपस्थानं--आस्थानं--सद इत्यर्थः--गो। ति। यद्वा पञ्चमसर्गे वसिष्ठेनाभ्यनुज्ञातःऽ इत्युक्तत्वात् वसिष्ठ एवोपस्थानशब्देनोच्यते--गो। अथवा वसिष्ठात् स्वोपस्थानमनुज्ञाप्य--स्वप्रस्थानाय वसिष्ठानुमतिं प्राप्येति यावत्।  

 ॥ २।१०।९ ॥  ॥ २।१०।१० ॥   

अद्य रामाभिषेको वैप्रसिद्ध इति जज्ञिवान्  ॥  १०  ॥   

१प्रियार्हा प्रियमाख्यातुं विवेशान्तःपुरं वशी।  

अद्येति--श्वः सन्निहितो रामाभिषेककालः परामृश्यते। अद्य एव रामाभिषेकः प्रसिद्धः--सर्वथा निश्चित इति जज्ञिवान्। अत एव निश्चितप्रियार्हां--कैकेयीं प्रति तत्प्रियमाख्यातुं अन्तःपुरं प्रविवेश। वशीति स्वस्त्रीव्यतिरिक्तविषये  ॥  १०  ॥   

प्रसिद्ध इति। अद्यैव रामाभिषेकः प्रसिद्धः इतः पूर्वं कैकेय्याः श्रोतुमवकाशो नास्तीति तस्या आख्यातुं जगाम--गो।  

१प्रियायै--ङ।  

निश्चितस्य रामाभिषेकस्य कथनाय अर्हामित्यर्थः।  

वशीति। वशः--इच्छा कामःवशकान्तौभावे अप्--वशिरण्योरुपसङ्ख्यानंऽ, स अस्यास्तीति वशीकामी सकामबलसंयुक्तःऽ इत्युत्तरानुसारात्।  

 ॥ २।१०।१० ॥  ॥ २।१०।११ ॥   

स कैकेय्या गृहं श्रेष्ठं प्रविवेश महायशाः  ॥  ११  ॥   

पाण्डराभ्रमिवा १ काशं राहुमुक्तो निशाकरः।  

आ समन्तात् काशमानं पाण्डराभ्रं--श्वेताभ्रमिव, राहुमुक्तो निशाकर इव च भासमानम्। अभ्यां सुधाधावल्याह्लादकत्वं ख्यापितम्  ॥  ११  ॥   

पाण्डराभ्रमिवाकाशं राहुयुक्तं निशाकरःऽ इत्येव बहुषु पाठः। अत्र गृहस्य रुष्टकैकेयीयुक्ततया सुधाधवलतया च राहुयुक्तपाण्डराभ्राकाशसादृश्यंऽ --ति। स्वबाधककैकेयीयुक्तत्वाद्राहुयुक्तमित्युक्तंऽ--गो। राहुश्चन्द्रमसमिव कैकेयी राजानं ग्रसिष्यतीति सूच्यते ॥   

१काशे--ङ  

 ॥ २।१०।११ ॥  ॥ २।१०।१२ ॥   

शुकबर्हिणसङ्घुष्टं कौञ्चहंसरुतायुतम्  ॥  १२  ॥   

वादित्ररवसंङ्घुष्टं कुब्जा १ वामनकायुतम्।  

आयुतं--अत्यन्तसम्पृक्तम्। कुब्जाभिः वामनकैश्च आयुतं--तथा  ॥  १२  ॥   

अथ दशरथस्य कैकेयीवचनकर्तव्यत्वाय रामाभिषेकविघ्नमियं करिष्यतीति बुद्ध्यनुत्पादाय च रतिभावोद्दीपनान्यन्तःपुरे दर्शयति--शुकेत्यादि। संघुष्टं--अनुनादितम्--गो।  

१वामनिका--ङ।  

 ॥ २।१०।१२ ॥  ॥ २।१०।१३१५ ॥   

लतागृहैश्चित्रगृहैः चम्पकाशोकशोभितैः  ॥  १३  ॥   

दान्तराजतसौवर्णवेदिकाभिः समायुतम्।  

नित्यपुष्पफलैर्वृक्षैर्वापीभिश्चोपशोभितम्  ॥  १४  ॥   

दान्तराजतसौवर्णैः संवृतं परमासनैः।  

विविधैरन्नपानैश्च भक्ष्यैश्च विविधैरपि  ॥  १५  ॥   

१उपपन्नं महार्हैश्च भूषणैस्त्रिदिवौपमम्।  

दन्तादिविकाराः वेदिकास्तथा। नित्यपुष्पादिमत्वं वृक्षाणां दशरथस्य देवसाह्यकृन्महाराजत्वात्, स्वर्गादेवानीतदिव्यवृक्षत्वात् तदपि सम्भाव्यं, कृष्णपारिजातानयनवत्  ॥  १५  ॥   

नित्यपुष्पफलैरिति--वृक्षाणां नित्यपुष्पफलत्वं च देवराजसाहाय्यकरणेन तत्प्रसादात्--ति।  

नित्यपुष्पफलैरिति। दोहदविशेषादिति ज्ञेयम्--गो।  

१एतदनन्तरं विवेशान्तःपुरं राजा सिंहो गिरिगुहामिवऽ इत्यधिकं--ङ।  

 ॥ २।१०।१३१५ ॥  ॥ २।१०।१६१७ ॥   

तत्प्रविश्य महाराजः स्वमन्तःपुरमृद्धिमत्  ॥  १६  ॥   

न ददर्श प्रियां भार्यां कैकेयीं शयनोत्तमे।  

स कामबलसंयुक्तो रत्यर्थं मनुजाधिपः  ॥  १७  ॥   

अपश्यन् दयितां भार्यां पप्रच्छ विषसाद च।  

कामबलं--काममोहबलं तत्संयुक्तस्तथा। अत एव रत्यर्थमन्विष्य दयितां अपश्यन् पप्रच्छ, विषसाद चेति  ॥  १७  ॥   

उद्दीपनदर्शनादुचितकालत्वाच्च कामबलसंयुक्तः--गो।  

 ॥ २।१०।१६१७ ॥  ॥ २।१०।१८ ॥   

न हि तस्य पुरा देवी तां वेलामत्यवर्तत  ॥  १८  ॥   

न च राजा गृहं शून्यं प्रविवेश कदाचन।  

तां वेलामिति। कामवसात् स्वशयनागमनवेलामिति यावत्  ॥   

विषादहेतुमाह--नहिति।  

 ॥ २।१०।१८ ॥  ॥ २।१०।१९ ॥   

ततो गृहगतो राजा कैकेयीं पर्यपृच्छत  ॥  १९  ॥   

यथापुरमविज्ञाय स्वार्थलिप्सुमपण्डिताम्।  

अपण्डितां कैकेयीं स्वार्थलिप्सुमविज्ञाय, यथापुरं--अनतिक्रमेऽव्ययम्, "अव्ययीभावश्च" इति नपुंसकत्वाद्ध्रस्वत्वम्, यथापूर्वं--यथा अदर्शनकाले पृच्छति तथा प्रतीहारीं पृच्छति स्म  ॥   

अपण्डितां कार्याकार्यविवेकरहितां--ति। स्वव्यापारस्य कीदृशं फलं स्यादिति विवेकशून्यामिति यावत्।  

 ॥ २।१०।१९ ॥  ॥ २।१०।२०२१ ॥   

प्रतीहारी त्वथोवाच सन्त्रस्ता सुकृताञ्जलिः  ॥  २०  ॥   

देव देवी भृशं क्रुद्धा क्रोधागारमभिद्रुता।  

प्रतीहार्या वचः श्रुत्वा राजा परमदुर्मनाः  ॥  २१  ॥   

विषसाद पुनर्भुयो लुलितव्याकुलेन्द्रियः।  

भूयःअभ्यधिकं विषसादेति। अदर्शनमात्रेण प्रथमं प्राप्तविषादस्य क्रोधागारप्रवेशश्रवणाद्विषादाधिक्यम्।  

लुलितत्वं चक्षुरादेरिन्द्रियस्य। व्याकुलितत्वमान्तरेन्द्रियस्य। इष्टाया अदर्शनजो विषादश्चक्षुरादेः। चित्तस्य तु, किन्निमित्तजः क्रोध इति १शोकाकुलि तत्वम्  ॥  २१  ॥   

लुलितानि--घूर्णितानि, व्याकुलानि--स्वविषयग्रहणासमर्थानि--गो।  

१शंकाकुलितत्वम्ग।  

 ॥ २।१०।२०२१ ॥  ॥ २।१०।२२ ॥   

तत्र तां पतितां भूमौ शयानामतथोचिताम्  ॥  २२  ॥   

प्रतप्त इव दुःखेन सोऽपश्यज्जगतीपतिः।  

अतथोचिताम्--तथाशयनानुचितामिति यावत्  ॥  २२  ॥   

 ॥ २।१०।२२ ॥ २३मिस्सेद्  

 ॥ २।१०।२४ ॥   

स वृद्धस्तरुणीं भार्यां प्राणेभ्योऽपि गरीयसीम्।  

अपापः पापसङ्कल्पां ददर्श धरणीतले।  

लतामिव विनिष्कृत्तां पतितां देवतामिव  ॥  २४  ॥   

किन्नरीमिव निर्धूतां च्युतामप्सरसं यथा।  

विनिष्कृत्तां--छिन्नाम्, सुडार्षः। निर्धूताम्--धूञ् कम्पने, पतितामिति यावत्  ॥  २४  ॥   

रामाभिषेकसंरंभे सपत्नीमातुः क्रोधस्तन्निमित्त एवेत्यपि कुतो राजा न ज्ञातवानित्यत्राह--स वृद्ध इत्यादि। अकुटिलत्वात् व्यामोहाच्च न ज्ञातवानिति भावः--गो।  

 ॥ २।१०।२४ ॥   

 ॥ २।१०।२५२६ ॥   

१मायामिव परिभ्रष्टां हरिणीमिव संयताम्  ॥  २५  ॥   

करेणुमिव दिग्धेन विद्धां मृगयुना वने।  

महागज इवारण्ये स्नेहात् २परिममर्श ताम्  ॥  २६  ॥   

संयताम्--बद्धाम्। दिग्धेन--विषलिप्तबाणेन  ॥  २६  ॥   

१वामीमिव--ङ।  

मृगयुना--व्याधेन--गो।  

महागज इति। करेणुमित्यनुषज्यते।  

२परमदुःखिताम्--ङ।  

 ॥ २।१०।२५२६ ॥  ॥ २।१०।२७ ॥   

१परिमृश्य च पाणिभ्यां अभिसन्त्रस्तचेतनः।  

कामी कमलपत्राक्षीमुवाच वनितामिदम्  ॥  २७  ॥   

किं वदिष्यति? किं करिष्यति? इत्यभिसन्त्रस्ता चेतना--धीर्यस्य स तथा  ॥  २७  ॥   

१परिमृज्यङ।  

 ॥ २।१०।२७ ॥  ॥ २।१०।२८ ॥   

न तेऽहमभिजानामि क्रोधमात्मनि संश्रितम्।  

देवि केनाभि १ युक्ताऽसि केन वाऽस्यवमानिता  ॥  २८  ॥   

यदिदं मम दुःखाय शेषे कल्याणि पांसुषु।  

क्रोधं--क्रोधकारणम्। आत्मनि--मयि। अभियुक्ता--कृताभियोगा। अभियोगः--पराभवः। अवमानं--निन्दा मम दुःखसम्पादनाय शेष इति यदिदमस्ति, अतः केनाभियुक्तेत्यादि योजना  ॥  २८  ॥   

१शप्ताऽसि--ङ।  

अभिशप्ता--परुषिता--गो। अभियोगः--कलहाह्वानंऽ इति सुधा। अभियुक्ताकलहाय आहूता हठादित्यर्थः ॥   

 ॥ २।१०।२८ ॥  ॥ २।१०।२९ ॥   

भूमौ शेषे किमर्थं त्वं मयि१कल्याणचेतसि  ॥  २९  ॥   

भूतोपहतचित्तेव मम चित्तप्रमाथिनी।  

कल्याणचेतसीति। अनपकारिणिऽ इति यावत्। भूतोपहतचित्तेव--ग्रहाभिविष्टेव  ॥  २९  ॥   

१कल्याणि जीवति--ङ।  

मयि कल्याणचेतसि सतिऽ इति सतिसप्तमी। मयि निरपराधे सति किमर्थं मम दुःखाय पांसुषु शेषेऽ इत्यर्थः ॥   

 ॥ २।१०।२९ ॥  ॥ २।१०।३० ॥   

सन्ति मे कुशला वैद्यास्त्वभितुष्टाश्च सर्वशः  ॥  ३०  ॥   

सुखितां त्वां करिष्यन्ति व्याधिमाचक्ष्व भामिनि  

कुशलाः--सर्वव्याधिनिवारणकुशलाः। अभितुष्टाः--मदीयसत्कारैरिति शेषः। सर्वशः--सर्वप्रकारेण।  

व्याधिमाचक्ष्वेति। व्याधिप्रयुक्तं चेच्छयनमिति शेषः  ॥  ३०  ॥   

 ॥ २।१०।३० ॥  ॥ २।१०।३१ ॥   

कस्य वा ते प्रियं कार्यं केन वा विप्रियं कृतम्  ॥  ३१  ॥   

शयनहेतुपक्षान्तरोपन्यासः--कस्य वेत्यादि  ॥  ३१  ॥   

क्रोधपक्षे परिहारमाह--कस्य वेति। कस्येति तृतीयार्थे षष्ठी। केन वा तेऽप्रियं कृतमित्यर्थः। प्रियाप्रियकारिणोः फलमाह--कः प्रियमिति--गो।  

 ॥ २।१०।३१ ॥  ॥ २।१०।३२ ॥   

कः प्रियं लभतामद्य को वा सुमहदप्रियम्।  

मा रोदीर्मा च कार्षीस्त्वं देवि सम्परिशोषणम्  ॥  ३२  ॥   

पक्षद्वयनिमित्तोऽपि क्रोधो मास्त्वित्याह--कः प्रियमित्यादि। त्वत्प्रियो दरिद्र इति शेषः। तथा सुमहदप्रियं लभतां--त्वद्विप्रियकारीति शेषः। परिशोषणं--कायक्लेशम्  ॥  ३२  ॥   

मा रौत्सीः--आत्मनोऽभिप्रायं रुद्धं--गुप्तं मा कार्षीः--ति।  

 ॥ २।१०।३२ ॥  ॥ २।१०।३३३४ ॥   

अवध्यो वध्यतां को वा वध्यः को वा विमुच्यताम्।  

दरिद्रः को भवेदाढ्यो द्रव्यवान् वाऽप्यकिञ्चनः  ॥  ३३  ॥   

अहं चैव मदीयाश्च सर्वे तव वशानुगाः।  

न ते किञ्चिदभिप्रायं व्याहन्तुमहमुत्सहे  ॥  ३४  ॥   

आत्मनो जीवितेनापि ब्रूहि यन्मनसेच्छसि।  

आत्मनो जीवितेनापि निर्जीवनेनापि हेतुना त्वत्प्रियं व्याहन्तुं नोत्सहे  ॥  ३४  ॥   

इदं पदं क। पुस्तके नास्ति।  

 ॥ २।१०।३३३४ ॥  ॥ २।१०।३५ ॥   

बलमात्मनि जानन्ती न मां शङ्कितुमर्हसि  ॥  ३५  ॥   

करिष्यामि तव प्रीतिं सुकृतेनापि ते शपे।  

आत्मनि--मयि बलं--दुष्करस्यापि सम्पादनसामर्थ्यं शङ्कितुं--न सिध्यति? वा? इति शङ्कां कर्तुम् ॥ ३५ ॥   

बलमिति। आत्मनि--स्वस्मिन्, बलं--मत्प्रेमरूपं जानन्ती अयं मदुक्तं करिष्यति न वा?ऽ इति मां शङ्कितुं नार्हसि ॥  ति। आत्मनि बलं--त्वयि विद्यमानं वाल्लभ्यबलं--गो।  

 ॥ २।१०।३५ ॥  ॥ २।१०।३६ ॥   

यावदावर्तते चक्रं तावती मे वसुन्धरा  ॥  ३६  ॥   

१प्राचीनाः सिन्धुसौवीराः सौराष्ट्रा दक्षिणापथाः।  

तदेव सामर्थ्यं दर्शयति--यावदावर्तत इति। चक्रंभूचक्रम्  ॥  ३६  ॥   

चक्रंसूर्यस्य रथचक्रं--आज्ञा वा। गो। चक्रंसूर्यमण्डलं, आवर्ततेप्रकाशयतिति।  

१द्राविडाः सिन्धुसौवीराःऽ इति पाठान्तरम्। ङ। च।  

 ॥ २।१०।३६ ॥  ॥ २।१०।३७४० ॥   

वङ्गाङ्गमागधा मत्स्याः समृद्धाः काशिकोसलाः  ॥  ३७  ॥   

तत्र जातं बहु द्रव्यं धनधान्यमजाविकम्।  

ततो वृणीष्व कैकेयि यद्यत्त्वं मनसेच्छसि  ॥  ३८  ॥   

किमायासेन ते भीरु उत्तिष्ठोत्तिष्ठ शोभने।  

तत्त्वं मे ब्रूहि कैकेयि यतस्ते भयमागतम्  ॥  ३९  ॥   

तत्ते व्यपनयिष्यामि नीहारमिव रश्मिवान्।  

तथोक्ता सा समाश्वस्ता वक्तुकामा तदप्रियम्  ॥  ४०  ॥   

परिपीडयितुं भूयो भर्तारमुपचक्रमे  ॥   

इत्यार्षे श्रीमद्रामायणे वाल्मीकीये अयोध्याकाण्डे दशमः सर्गः।  

समाश्वस्ता--सम्प्रापितस्वार्थसिद्धिविस्रम्भा। भूयः पीडयितुमिति। निजभूशयनादिना पीडितमेव पुर्वम्। नव (४०) मानः सर्गः  ॥   

इति श्रीमद्रामायणामृतकतकटीकायां अयोध्याकाण्डे दशमः सर्गः।  

 ॥ २।१०।३७४० ॥   

