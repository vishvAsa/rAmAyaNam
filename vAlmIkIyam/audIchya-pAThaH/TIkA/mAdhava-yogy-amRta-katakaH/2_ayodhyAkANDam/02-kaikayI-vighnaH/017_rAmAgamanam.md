+++
title = "०१७ रामागमनम्"
title_english = "017 Rama s arrival at royal court"

+++
सप्तदशः सर्गः  

\[कैकेय्यन्तःपुरप्रवेशः\]  

  

 ॥ २।१७।१ ॥   

स रामो रथमास्थाय सम्प्रहृष्टसुहृज्जनः।  

पताकाध्वजसम्पन्नं महार्हागरुधूपितम्  ॥  १  ॥   

अपश्यन्नगरं श्रीमीन्नानाजनसमन्वितम्।  

अथ रामस्य राजसमीपगमनम्। स राम इत्यादि  ॥  १  ॥   

अलङ्कारार्थाः चिह्नरहिताः--पताकाः। राजचिह्नसहितानिध्वजानि।  

 ॥ २।१७।१ ॥  ॥ २।१७।२ ॥   

स गृहैरभ्रसङ्काशैः पाण्डुरैरुपशोभितम्  ॥   

राजमार्गं ययौ रामो मध्येनागरुधूपितम्  ॥  २  ॥   

अभ्रसङ्काशैः--पाण्डरमेघसदृशैः। मध्येन--उभयवीथीमध्यप्रदेशेन। प्रकृत्यादित्वात् तृतीया  ॥  २  ॥   

मध्येन--तत्र तत्रइति वार्थः। प्रथमश्लोके महार्हागरुधूपितंऽ इति वर्णनं नगरसामान्यस्य। द्वितीयश्लोके तु विशिष्य राजमार्गस्यातिशयविवक्षयेति न पौनरुक्त्यम्।  

 ॥ २।१७।२ ॥  ॥ २।१७।३४ ॥   

चन्दनानां च मुख्यानामगरूणां च सञ्चयैः।  

उत्तमानां च गन्धानां क्षौमकौशाम्बरस्य च  ॥  ३  ॥   

१आविद्धाभिश्च मुक्ताभिरुत्तमैः स्फाटिकैरपि।  

शोभमानमसंबाधैस्तं राजपथमुत्तमम्  ॥  ४  ॥   

कौशाम्बरं--कौशेयम्। आविद्धाभिः--मालायै कृतरंध्राभिः। असम्बाधैःविविच्यस्थापितैः  ॥  ४  ॥   

कौशम्बरस्य च सञ्चयैःशोभमानंइत्यन्वयः  

अविद्धाभिःअकृतरंध्राभिःनूतनाभिरिति यावत्गो  

१अविद्धाभिश्चङ।  

असम्बाधं--विस्तीर्णंति।  

असम्बाधैरित्युत्तरत्राप्यन्वेति।  

 ॥ २।१७।३४ ॥  ॥ २।१७।५ ॥   

संवृतं विविधैः १पण्यैः भक्ष्यैरुच्चावचैरपि।  

ददर्शं तं राजपथं दिवि देव २ पथं यथा  ॥  ५  ॥   

पण्यादिभिः संवृतं--व्याप्तम्  ॥  ५  ॥   

१पुष्पैःङ। च।  

२पतिर्यथाङ। च।  

 ॥ २।१७।५ ॥  ॥ २।१७।६ ॥   

दध्यक्षतहविर्लाजैर्धूपैरगरुचन्दनैः।  

नानामाल्योपगन्धैश्च सदाभ्यर्चितसत्पथम्  ॥  ६  ॥   

उपगन्धःहरिचन्दनादिः  ॥  ६  ॥   

 ॥ २।१७।६ ॥  ॥ २।१७।७ ॥   

अशीर्वादान् बहून् शृण्वन् सुहृद्भिस्समुदीरितान्।  

यथार्हं वाऽपि सम्पूज्य सर्वानेव नरान् ययौ  ॥  ७  ॥   

यथार्हं वा--यथार्हमेव। ईक्षणभ्रूभेपवचनाञ्जलिभिर्यथोचितमित्यर्थः  ॥  ७  ॥   

 ॥ २।१७।७ ॥  ॥ २।१७।८ ॥   

पितामहैराचरितं तथैव प्रपितामहैः।  

अद्योपादाय तं मार्गमभिषिक्तोऽनुपालय  ॥  ८  ॥   

आचरितंअनुष्ठितम्। अभिषिक्तोऽनुपालयेति वृद्धानां वादः  ॥   

 ॥ २।१७।८ ॥  ॥ २।१७।९ ॥   

\[यथा स्म लालिताः पित्रा यथा पूर्वैः पितामहैः।  

ततस्सुखतरं सर्वे रामे वत्स्याम राजनि ॥ \]  

१अर्थैरलं हि भुक्तैर्नः परमार्थैरलं च नः।  

यथा पश्येम निर्यान्तं रामं राज्ये प्रतिष्ठितम्  ॥  ९  ॥   

अर्थैरित्यादि। रामं राज्ये प्रतिष्ठितं--अभिषिक्तं राजमार्गे निर्यान्तं पश्येम यथा--साक्षात्कुर्मो यदि--एतत्सुखलाभो यदि अर्थैर्हि प्रसिद्धैः ऐहिकविषयैर्भुक्तैः तद्भोगजसुखैर्नोऽस्माकं अलं, तथा परमैः--श्रेष्ठैः  

स्वर्गाद्यर्थैः तत्सुखैश्च नः--अस्माकं अलं--मा स्तु  ॥  ९  ॥   

ततः--तस्मात्--तदपेक्षया सुखतरं वत्स्याम इति भावः।  

१अलमद्यहि भुक्तेनङ।  

भुक्तेनऐहिकविषयभोगजसुखेन। परमार्थैःपरमार्थस्वर्गसाधनैश्चति। परमार्थैःपरमपुरुषार्थसाधनभूतैःगो। मोक्षसुखमपि मास्तु--ततोऽप्यस्य रामदर्शनस्य सुखतरत्वादित्याशयः।  

 ॥ २।१७।९ ॥  ॥ २।१७।१० ॥   

ततो हि नः प्रियतरं नान्यत्किञ्चिद्भविष्यति।  

यथाऽभिषेको रामस्य राज्येनामिततेजसः  ॥  १०  ॥   

कथमेवमित्यत्रततो हीत्यादि। भूमानन्दब्रह्मरामसाक्षात्कारजसुखादित्यर्थः। प्रियतरं--प्रेमातिशयास्पदं अन्यन्न किञ्चित्सुखं भविष्यति। १यथा ह्यमिततेजसो रामस्य राज्येन--राज्यप्राप्तिहेतवे अभिषेकः २तथा राज्ये प्रतिष्ठितमित्यादिपूर्वेणान्वयः  ॥  १०  ॥   

यथाऽभिषेकं इतिति। गो। पाठः। यथा प्रियतरः न तथान्यत्प्रियतरमस्तीति भावः।  

१यदाक।  

२तदाक।  

 ॥ २।१७।१० ॥  ॥ २।१७।११ ॥   

एताश्चान्याश्च सुहृदां उदासीनः कथाः शुभाः।  

आत्मसम्पूजनीः शृण्वन् यतौ रामो महापथम्  ॥  ११  ॥   

उदासीनश्शृण्वन्निति। स्तुतिजातहर्षविकाररहित इति यावत्। अनुत्तमं यथातथोच्यमाना आत्मसम्पूजनीर्वाचः शृण्वन्निति योजना  ॥  ११  ॥   

उदासीन इति। धीरोदात्तत्वादिति भावः।  

आत्मसम्पूजाजननीरित्यर्थः--गो।  

 ॥ २।१७।११ ॥  ॥ २।१७।१२ ॥   

न हि तस्मान्मनः कश्चिच्चक्षुषी वा नरोत्तमात्।  

नरः शक्नोत्यपाक्रष्टुमतिक्रान्तेऽपि राघवे  ॥  १२  ॥   

अतिक्रान्तेऽपीति। दृष्टिपथमिति शेषः  ॥  १२  ॥   

 ॥ २।१७।१२ ॥  ॥ २।१७।१३ ॥   

यश्च रामं न पश्येत्तु यं च रामो न पश्यति।  

निन्दितः १स वसेल्लोके २ स्वात्माऽप्येनं विगर्हते  ॥  १३  ॥   

यश्च रामं स्वदेशस्थं न पश्येत्, यं च स्वदेशस्थमत एव रामोऽपि न पश्यति सोऽसावपरोक्षब्रह्मरामानुभवादृष्टहीन इहामुत्र च लोके सर्वलोकैर्निन्दितो वसेत्। अप्रयासेन भगवदपरोक्षीकृतिमात्रेण मुक्तिसम्पादनादृष्टाभावान्नास्य कदाऽपि संसारोत्तार इत्यर्थः। अत एवास्यात्मा--अन्तर्यामी भगवानादिगुरुर्ब्रह्माप्येनं विगर्हते--पापिष्ठोऽयं मन्मूर्तिमपि साक्षात्कृत्य न जन्मोद्धृतवानिति  ॥ १३ ॥   

१स भवेल्लोकेसर्वलोकेषुङ।  

स्वात्माप्येनं विगर्हते--स्वान्तःकरणमप्येनं विशेषेण गर्हतेगो।  

 ॥ २।१७।१३ ॥  ॥ २।१७।१४ ॥   

सर्वेषां हि स धर्मात्मा वर्णानां कुरुते दयाम्।  

चतुर्णां हि वयस्स्थानां तेन ते तमनुव्रताः  ॥  १४  ॥   

दयामिति। मुक्तिपर्यन्तानुग्रहमित्यर्थः  ॥  १४  ॥   

चतुर्णां वर्णानां मध्ये सर्वेषामपि वयःस्थानां--वयः स्थानं प्रमाणं यस्याः सा--तादृशीं वयोऽनुरूपामिति यावत्--दयां कुरुतेगो। ति। वयस्थानां वृद्धानां इति वागो। वस्तुतस्तु वयःपदं वयस्सामान्यवाची। तत्तद्वयसि स्थितानां तत्तद्वयोऽनुगुणं पुरस्कारादिकं ददातीत्यर्थः। वृद्धानां पुत्र इव, बानानां पितेव, समानां सखेव च वर्तत इति यावत्। "बहुश्रुतानां वृद्धानां ब्राह्मणानामुपासिता।" "पौरान् स्वजनवन्नित्यं कुशलं परिपृच्छति।" "पिता पुत्रानिवौरसान्" "पितेव परितुष्यति" इति खलूक्तम्। चक्रवर्तिकुमारस्य एवं वर्तनं हि सौलभ्यसूचकं इत्यभिप्रायेण दयांऽ इत्युक्तम्।  

 ॥ २।१७।१४ ॥  ॥ २।१७।१५ ॥   

चतुष्पथान् देवपथांश्चैत्यान्यायतनानि च।  

प्रदक्षिणं परिहरन् जगाम नृपतेः सुतः  ॥  १५  ॥   

प्रदक्षिणं परिहरन्निति। चतुष्पथाद्यपेक्षया स्वस्य दक्षिणभागगमनं परिहरन्नित्यर्थः  ॥  १५  ॥   

अप्रदश्रक्षिणं परिहरन् प्रदक्षिणं यथा तथा जगाम--गो। चतुष्पथाद्यपेक्षया स्वस्य दक्षिणभागगमनं परिहरन्ति। वस्तुतः--प्रदक्षिणं यथा तथा चतुष्पथादीन् स्वदक्षिणभागे परिहरन्--त्यजन् जगामेत्यर्थः।  

 ॥ २।१७।१५ ॥  ॥ २।१७।१६ ॥   

स राजकुलमासाद्य मेघसङ्घोपमैः शुभैः।  

\[प्रासादशृङ्गैर्विविधैः कैलासशिखरोपमैः  ॥   

आवारयद्भिर्गगनं विमानैरिव पाण्डुरैः।\]  

वर्धमानगृहैश्चापि रत्नजालपरिष्कृतैः  ॥  १६  ॥   

वर्धमानगृहैः--क्रीडागृहैः। परिष्कृतैरुपेतं तत्पितुर्वेश्मेति योजना  ॥  १६  ॥   

वर्धमानगृहैः--वर्धमानलक्षणाधिष्ठानसमेतगृहैः--गो। अत्युन्नतनिर्माणायारब्धगृहैःती। वर्धमानगृहैःदक्षिणद्वाररहितैः। उस्तं च-- पश्चिमद्वारहीनं तु नन्द्यावर्तं प्रचक्षते। दक्षिणद्वारहीनं तु वर्धमानमुदाहृतम् इतिसत्य।ऽ  

 ॥ २।१७।१६ ॥  ॥ २।१७।१७ ॥   

\[तत्पृथिव्यां गृहवरं महेन्द्रभवनोपमम्।  

राजपुत्रः पितुर्वेश्म प्रविवेश श्रिया ज्वलन्  ॥   

स कक्ष्या धन्विभिर्गुप्तास्तिस्रोऽतिक्रम्य वाजिभिः।  

पदातिरपरे कक्ष्ये द्वे जगाम नरोत्तमः।\]  

स सर्वाः समतिक्रम्य कक्ष्या दशरथात्मजः।  

१सन्निवर्त्य जनं सर्वं २शुद्धान्तं पुनरभ्यगात्  ॥  १७  ॥   

स सर्वा इति। उक्तपञ्चकक्ष्या इत्यर्थः  ॥  १७  ॥   

१सन्नियम्यङ।  

२शुद्धान्तःपुरङ। च।  

 ॥ २।१७।१७ ॥  ॥ २।१७।१८ ॥   

ततः प्रविष्टे पितुरन्तिकं तदा  

जनस्स सर्वो मुदिते नृपात्मजे।  

प्रतीक्षते तस्य पुनर्विनिर्गमं  

यथोदयं चन्द्रमसः सरित्पतिः  ॥  १८  ॥   

इत्यार्षे श्रीमद्रामायणे वाल्मीकीये अयोध्याकाण्डे सप्तदशः सर्गः  

अन्तिके प्रविष्ट इति। अन्तिकदेशे प्रविश्य स्थित इत्यर्थः। दया(१८)मानः सर्गः  ॥  १८  ॥   

इति श्रीमद्रामायणामृतकतकटीकायां अयोध्याकाण्डे सप्तदशः सर्गः  

मातृकासु अस्मिन् सर्गे १८ श्लोका निर्दिष्टाः। दृश्यन्ते च सर्वत्र २२ श्लोकाः। अतश्च व्याख्यागतिपरिशीलनयाऽधिकपाठाः कुण्डलिताः।  

 ॥ २।१७।१८ ॥   

