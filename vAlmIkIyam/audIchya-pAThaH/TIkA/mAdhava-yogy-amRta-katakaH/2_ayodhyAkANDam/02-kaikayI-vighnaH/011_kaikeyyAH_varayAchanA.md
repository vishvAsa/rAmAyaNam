+++
title = "०११ कैकेय्याः वरयाचना"
title_english = "011 Kaikeyi s evil boons"

+++
एकादशः सर्गः  

\[वरद्वयनिर्बन्धः\] ॥ २।११।१२ ॥   

तं मन्मथशरैर्विद्धं कामवेगवशानुगम्।  

उवाच पृथिवीपालं कैकेयी दारुणं वचः  ॥  १  ॥   

नास्मि विप्रकृता देव केनचि१न्नावमानिता।  

अभिप्रायस्तु मे कश्चित्तमिच्छामि त्वया कृतम्  ॥  २  ॥   

अथ "व्यवस्थाप्य महाराजं त्वमिमं वृणुया वरं" इति मन्थरोपदेशानुष्ठानम्। विप्रकृता--अभिभूता। मे कश्चिदभिप्रायः--अभिप्रार्थनीयोऽस्ति त्वदेकसम्पाद्यः तं त्वया कृतंसम्पादितं कर्तुं, इच्छामि  ॥  २  ॥   

१न्न विमानिताङ।  

विप्रकृता--रोगग्रस्ता--गो। विप्रकृता--अपकृता ॥   

 ॥ २।११।१२ ॥  ॥ २।११।३ ॥   

प्रतिज्ञां प्रतिजानीष्व यदि त्वं कर्तुमिच्छसि।  

अथ तद्व्याहरिष्यामि यदभिप्रार्थितं मया  ॥  ३  ॥   

यदि त्वं तं कर्तुमिच्छसि, तदा प्रतिज्ञां--अवश्यकर्तव्यविषयिणीं प्रतिजानीष्व यदि सम्प्रश्ने लोट्, अथ--अनन्तरं यन्मयाभिप्रार्थितं तद्व्याहरिष्यामि  ॥  ३  ॥   

 ॥ २।११।३ ॥  ॥ २।११।४ ॥   

तामुवाच महाराजः कैकेयीमीषदुत्स्मितः।  

कामी हस्तेन सङ्गृह्य मूर्धजेषु भुवि स्थिताम्  ॥  ४  ॥   

उत्स्मित इति। अभिप्रेतकरणमीषत् कृत्यमित्याशयेनोत्स्मयः। मूर्धजेषु सङ्गृह्योवाचेति। शिरोऽङ्के कृत्वोवाचेति यावत्  ॥  ४  ॥   

 ॥ २।११।४ ॥  ॥ २।११।५ ॥   

अवलिप्ते न जानासि त्वत्तः प्रियतरो मम।  

मनुजो मनुजव्याघ्राद्रामादन्यो न विद्यते  ॥  ५  ॥   

अन्यो मनुजो न विद्यत इति न जानासि? इति योजना  ॥  ५  ॥   

स्त्रीणां मध्ये त्वत्तः, पुंसां मध्ये रामादन्यःऽ इति योज्यम्। यद्वा--त्वत्तोऽधिकः (रामादन्यः) प्रियतरो नेत्यर्थः। रामेऽस्याः द्वेषमजानत इयमुक्तिः। राम एव त्वत्तोऽधिकः प्रिय इत्याशयः--ति। अवलिप्ते--सौभाग्यगर्विते स्त्रीणां मध्ये त्वत्तः प्रियतमा नास्ति, रामादन्यो मनुजः प्रियतमो न विद्यत इति न जानासि?--गो।  

 ॥ २।११।५ ॥  ॥ २।११।६ ॥   

तेनाजय्येन मुख्येन राघवेण महात्मना।  

शपे ते जीवनार्हेण ब्रूहि यन्मनसेच्छसि  ॥  ६  ॥   

अजय्येनेति। अशक्यजयेनेत्यर्थः। क्षय्यजय्यौ शहक्यार्थेऽ इति निपातः। ते--तुभ्यम्। शप इति। शप उपालम्भेऽ इत्यात्मनेपदम्। जीवनार्हेण--मम जीवनसाधनभूतेन। एतेन परमप्रियत्वं प्रकाशितम्  ॥  ६  ॥   

शप आक्रोशेऽ इति धातोः स्वरितेतः कर्तृगामिन्येव फले आत्मनेपदं प्राप्तम्। अकर्तृगेऽपि फले अनेन वार्तिकेन आत्मनेपदं विहितम्।  

जीवनार्हेण--जीवनादपि पूज्येन--गो।  

 ॥ २।११।६ ॥  ॥ २।११।७ ॥   

यं मुहूर्तमपश्यंस्तु न जीवेयमहं ध्रुवम्।  

तेन रामेण कैकेयि शपे ते वचनक्रियाम्  ॥  ७  ॥   

तदेव परमप्रियत्वं दर्शयति--यमित्यादि  ॥  ७  ॥   

 ॥ २।११।७ ॥  ॥ २।११।८ ॥   

आत्मना वाऽऽत्मजैश्चान्यैः वृणे यं मनुजर्षभम्।  

तेन रामेण कैकेयि शपे ते वचनक्रियाम्  ॥  ८  ॥   

आत्मना--आत्मसुकृतेन आत्मजैः--तत्सुकृतपरिपाकैः अन्यैः--सर्वप्राणिसुकृतैश्च यं मनुजर्षभं अभिषेकेन भूष्णुं वृणे, तेनेत्यादि। वचनक्रियां--वचनानुष्ठानम्  ॥  ८  ॥   

आत्मना--स्वेन, अन्यैरात्मजैः पुत्रैरपि यं वृणे, असमं जाने। सर्वतोऽधिकं प्रियं जान इति यावत्--ति। आत्मना--स्वदेहेन। आत्मजैः भरतादिभिः, अन्यैश्च प्रियबंधुभिश्च, मूल्यभूतैरेतैर्यं रामं वृणे। सर्वान् परित्यज्यापि राममेव परिगृह्णामीति यावत्। गो। वस्तुतस्तु--वधार्ह इतिवत् जीवनाय--जीवनदानायापि--अर्हः--योग्यः इति जीवनार्ह इति स्यात्। न तावन्मात्रं, किन्तु सर्वस्वदानायाप्यर्ह इत्याह--आत्मनेत्यादीति।  

 ॥ २।११।८ ॥  ॥ २।११।९ ॥   

भद्रे हृदयमप्येतदनुमृश्योद्धरस्व १मे।  

एतत्समीक्ष्य कैकेयि ब्रूहि यत्साधु मन्यसे  ॥  ९  ॥   

हे भद्रे यदेतन्मे हृदयं--अभिप्रायः, सर्वथा त्वद्वचनक्रियाविषयकं तत् अनुमृश्य--विचार्य, त्वदभीष्टकथनेन मामुद्धरस्व--अस्माद्दुःखादुद्धर। अपि च एतन्मदुद्धरणमपि कर्तव्यं? न वा? इति च समीक्ष्य--विचार्य, अतः परं यत्साधु मन्यसे तत् ब्रूहि। न हि वैधव्ये ते किञ्चित् सुखमस्ति। अतो मद्दुःखनिवृत्तये त्वदिष्टं ब्रूहि  ॥   

१माम्ङ।  

एतत्--वाङ्मनसयोरैकरूप्यम्--गो। एतत्--रामस्य मत्प्रियतमत्वं समीक्ष्य यत्साधु मन्यसे तद्ब्रूहि--ति। अयमाशयः-- भद्रे--त्वयि रामे च विद्यमानं मत्प्रीत्यतिशयं विचिन्त्य मम दुःखमुद्धरऽ इति प्रार्थितापि कैकेयी न स्वस्वभावं मुमोचेति। तदेतदुच्यते--सा तदर्थमना इत्यादिना। इति  ॥   

 ॥ २।११।९ ॥  ॥ २।११।१० ॥   

बलमात्मनि पश्यन्ती न मां शङ्कितुमर्हसि।  

करिष्यामि तव प्रीतिं सुकृतेनापि ते शपे  ॥  १०  ॥   

नात्र सिद्धिशंका कर्तव्येत्याह--बलमित्यादि  ॥  १०  ॥   

 ॥ २।११।१० ॥  ॥ २।११।११ ॥   

सा तदर्थमना देवी तदभिप्रायमागतम्।  

निर्माध्यस्थ्यात्प्रहर्षाच्च बभाषे १दुर्वचं वचः  ॥  ११  ॥   

तदर्थमनाः--तस्मिन्--निजाभिमतेऽर्थे मनः--यस्याः सा तथा, तदभिप्रायं--स्वाभिमतार्थसम्पादनाभिप्रायं आगतं--प्राप्तं ज्ञात्वा, दुर्वचमपि वचः निर्माध्यस्थ्यात्--स्वपुत्रपक्षपातात् सर्वथा राज्ञः स्ववशत्वदर्शनजात् हर्षाच्च बभाषे  ॥  ११  ॥   

१दुस्सहंङ।  

 ॥ २।११।११ ॥  ॥ २।११।१२ ॥   

तेन वाक्येन संहृष्टा तमभिप्राय १ मात्मनः।  

व्याजहार महाघोरं अभ्यागतमिवान्तकम्  ॥  १२  ॥   

तेन वाक्येनेति। त्रिवाचा रामशपथपूर्वकस्ववचनक्रियाप्रतिज्ञावाक्येन संहृष्टा तं--उत्तररूपमात्मनोऽभिप्रायं अभ्यागतमन्तकमिव घोरं--राज्ञः प्राणहरं व्याजहार--व्याहर्तुं निश्चितवतीति यावत्  ॥   

१मागतं--ङ।  

 ॥ २।११।१२ ॥  ॥ २।११।१३ ॥   

यथाक्रमेण शपसि वरं मम ददासि च।  

तच्छृण्वन्तु त्रयस्त्रिंशद्देवाः १साग्निपुरोगमाः  ॥  १३  ॥   

अथ राजप्रतिज्ञायाः, तद्दुष्करघोरार्थविषयतः विपरिवृत्तिशंकया तत्प्रतिज्ञामशेषसाक्षीकरणेन स्थिरीकरोति--यथाक्रमेणेत्यादि। अतिप्रियपुत्रसुकृतादिपरिग्रहक्रमेण शपसि तत्पूर्वकं वरं मे ददासि च--अभीष्टं दातुं निश्चितवानसि नात्र सन्देहः किल। तदेतत्त्वन्निश्चयं देवादयः शृण्वन्तु  ॥  १३  ॥   

१सेन्द्रङ।  

 ॥ २।११।१३ ॥  ॥ २।११।१४ ॥   

चन्द्रादित्यौ नभश्चैव ग्रहा रात्र्यहनी दिशः।  

जगच्च पृथिवी चेयं सगन्धर्वा सराक्षसा  ॥  १४  ॥   

जगत्--परोक्षस्वर्गादिभुवनं, विष्टपं भुवनं जगत्ऽ, पृथिवीप्रत्यक्षभुवनदेवता  ॥  १४  ॥   

 ॥ २।११।१४ ॥  ॥ २।११।१५१७ ॥   

निशाचराणि भूतानि गृहेषु गृहदेवताः।  

यानि चान्यानि भूतानि जानीयुर्भाषितं तव  ॥  १५  ॥   

सत्यसन्धो महातेजाः धर्मज्ञः सुसमाहितः।  

वरं मम ददात्येषः तन्मे शृण्वन्तु देवताः  ॥  १६  ॥   

इति देवी महेष्वासं परिगृह्याभिशस्य च।  

ततः परमुवाचेदं वरदं काममोहितम्  ॥  १७  ॥   

इति--उक्तप्रकारेण देवी, महेष्वासं--राजानं, पारगृह्यपरिवर्तनात् स्थिरीकृत्य अभिशस्य-- सत्यसन्धःऽ इत्यादिना स्ववचनकृतिस्थैर्यायैवाभिशस्य च  ॥  १७  ॥   

 ॥ २।११।१५१७ ॥  ॥ २।११।१८ ॥   

स्मर राजन् पुरावृत्तं तस्मिन् १दैवासुरे रणे।  

तत्र २चाच्यावयच्छत्रुस्तव जीवितमन्तरा  ॥  १८  ॥   

परमुवाचेति किमुवाचेत्यत्राह--स्मरेत्यादि। तत्र च रणे--रात्रियुद्धे, शत्रुः--शंबरः तव जीवितमन्तरा--प्राणं विना त्वां अच्यावयत्--प्रच्युतवीर्यमकरोत्  ॥  १८  ॥   

१देवासुरेङ। च।  

२त्वां च्यावयत्--ङ। च।  

अन्तरा--मध्ये तव जीवितं अच्यावयत्--अचालयत्। मूर्छां प्रापितवानित्यर्थःगो।  

अडभावः आर्ष इति तिलके। गोविन्दराजीये तु तत्र त्वच्यावयत्ऽ इति पाठः।  

 ॥ २।११।१८ ॥  ॥ २।११।१९ ॥   

तत्र चापि मया देव यत्त्वं समभिरक्षितः।  

जाग्रत्या यतमानायाः, ततो मे प्राददा वरौ  ॥  १९  ॥   

तत्र चापि जाग्रत्याः--त्वज्जीवनाय यतमानायाः, व्यत्ययात्पञ्चमी, मया हे देव त्वं समभिरक्षितोऽसीति यत्--तत एव हेतोः मे--मह्यं द्वौ वरौ प्राददाः  ॥  १९  ॥   

जाग्रत्या मया यद्यतः त्वं समभिरक्षितः ततः स्वजीवनाय ममऽ ति। यतमानायाः--सारथ्ये यत्नं  

कुर्वाणायाःगो।  

 ॥ २।११।१९ ॥  ॥ २।११।२० ॥   

तौ तु दत्तौ वरौ देव निक्षेपौ मृगयाम्यहम्।  

तवैव पृथिवीपाल सकाशे सत्यसङ्गर  ॥  २०  ॥   

त्वया दत्तौ तौ तु मे निक्षेपभूतौ वरौ अद्य उद्धर्तुं मृगयामि--अन्वेषयामि। हे सत्यसङ्गर  ॥  २०  ॥   

तवैव सकाशे निक्षेपभूतौ--ति। गो।  

 ॥ २।११।२० ॥  ॥ २।११।२१ ॥   

तत्प्रतिश्रुत्य धर्मेण न चेद्दास्यसि मे वरम्।  

अद्यैव हि प्रहास्यामि जीवितं त्वद्विमानिता  ॥  २१  ॥   

धर्मेण मे वरं प्रतिश्रुत्य तद्दास्यसि न चेत् तवैव सकाशे अद्यैव जीवितं प्रहास्यामि  ॥  २१  ॥   

 ॥ २।११।२१ ॥  ॥ २।११।२२ ॥   

वाङ्मात्रेण तदा राजा कैकेय्या स्ववशे कृतः।  

१प्रचस्कन्द विनाशाय पाशं मृग इवात्मनः  ॥  २२  ॥   

वागित्यादि। प्रचस्कन्द--स्कन्दिर् गतिशोषणयोः, इह गत्यर्थः। कैकेय्या स्वसुभगत्वनिमित्तकाममोहेन स्ववशे कृतो राजा वाङ्मात्रेण--पूर्वकालीनवरदानप्रतिवचनमात्रेणैव अप्रयासतः सिद्धं पाशं--सत्यपाशं आत्मन इह लोके नाशाय सम्पन्नं मृग इव प्रचस्कन्द--प्रगतवान्। अन्तर्भावितणित्वाश्रये तु--न्यायत एवं पाशं प्रापितवान् इति पाङ्क्तोऽर्थः  ॥  २२  ॥   

वाङ्मात्रेण--पूर्वदत्तवरस्मारकवचनमात्रेण स्ववशे कृतः राजा--मृगशब्दानुकारिणा लुब्धककथितेन वाङ्मात्रेण मृग इव बद्धः--गो।  

१प्रविवेशङ।  

प्रचस्कन्द--धर्मपाशं गतवान्। यद्वा वागुरां प्राप्तो मृग इव शोषणं प्राप्तःगो। तत्प्रतिवचनदानरूपं पाशं गतवान्ति।  

 ॥ २।११।२२ ॥  ॥ २।११।२३ ॥   

ततः परमुवाचेदं वरदं काममोहितम्।  

वरौ यौ मे त्वया देव तदा दत्तौ महीपते  ॥  २३  ॥   

तौ तावदहमद्यैव वक्ष्यामि शृणु मे वचः।  

तावद्यैव वक्ष्यामि-- मे--मम दातव्यवराविमौऽ इति वक्ष्यामि। तन्मे वरवरणवचः शृणु  ॥  २३  ॥   

 ॥ २।११।२३ ॥  ॥ २।११।२४ ॥   

योऽभिषेकसमारम्भो राघवस्योपकल्पितः  ॥  २४  ॥   

अनेनैवाभिषेकेण भरतो मेऽभिषिच्यताम्।  

किन्तदित्यतः--योऽभिषेक इत्यादि। यः कल्पितः अनेनैवेति योजना  ॥  २४  ॥   

 ॥ २।११।२४ ॥  ॥ २।११।२५२७ ॥   

यो द्वितीयो वरो देव दत्तः प्रीतेन मे त्वया  ॥  २५  ॥   

तदा १दैवासुरे युद्धे तस्य कालोऽयमागतः।  

नव पञ्च च वर्षाणि दण्डकारण्यमाश्रितः  ॥  २६  ॥   

चीराजिनजटाधारी रामो भवतु तापसः।  

भरतो भजतामद्य यौवराज्यमकण्टकम्  ॥  २७  ॥   

चीरं--वल्कलम्  ॥  २७  ॥   

१देवासुरे--ङ। च।  

रामवनवासवरणस्य फलं सूचयति--अकण्टकमिति  ॥   

 ॥ २।११।२५२७ ॥  ॥ २।११।२८ ॥   

एष मे परमः कामो दत्तमेव वरं वृणे।  

अद्य चैव हि पश्येयं प्रयान्तं राघवं वनम्  ॥  २८  ॥   

दत्तमेव वरं वृण इति। न त्वन्यायेन त्वां निर्बध्नामीदानीम्। न ह्युत्तमर्णेनाधमर्णात् (ऋण) ग्रहणं तस्य तत्काले पीडेत्येतावता न दोष इत्याशयः  ॥  २८  ॥   

 ॥ २।११।२८ ॥  ॥ २।११।२९ ॥   

स राजराजो भव सत्यसङ्गरः  

कुलं च शीलं च हि रक्ष जन्म च।  

परत्र वासे हि वदन्त्यनुत्तमं  

तपोधनाः सत्यवचो हितं नृणाम्  ॥  २९  ॥   

इत्यार्षे श्रीमद्रामायणे वाल्मीकीये अयोध्याकाण्डे एकादशः सर्गः।  

इममेवार्थं स्पष्टमुपदिशति--स राजराज इत्यादि। राजराजः--प्रसिद्धः। स त्वं सत्यसङ्गरो भव। तेनैव हेतुना कुलादिकं रक्ष। सत्यसङ्गरत्वमेव स्वजन्मादिरक्षणसाधनमिति कुत इत्यत्राह--परत्रेत्यादि। धरा (२९) मानः सर्गः  ॥  २९  ॥   

इति श्रीमद्रामायणामृतकतकटीकायां अयोध्याकाण्डे एकादशः सर्गः।  

 ॥ २।११।२९ ॥   

