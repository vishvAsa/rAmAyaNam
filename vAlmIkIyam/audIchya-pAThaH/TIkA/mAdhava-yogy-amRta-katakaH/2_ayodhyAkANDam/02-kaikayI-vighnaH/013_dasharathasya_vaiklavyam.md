+++
title = "०१३ दशरथस्य वैक्लव्यम्"
title_english = "013 Dasaratha s grief and anguish"

+++
त्रयोदशः सर्गः  

\[दशरथविलापः\]  

 ॥ २।१३।१ ॥   

अतदर्हं महाराजं शयानमतथोचितम्।  

ययातिमिव पुण्यान्ते देवलोकात्परिच्युतम्  ॥  १  ॥   

अथ सत्यपाशबद्धत्वेन न ते करिष्यामि वचःऽ इति दृढं वक्तुमशक्नुवन्, पुनरपि प्रसादयति--अतदर्हमित्यादि। अतदर्हं--स्त्रीप्रणामानर्हं। अतथोचितं--भूशयनानर्हम्  ॥  १  ॥   

तादृशदुःखानर्हं--गो।  

 ॥ २।१३।१ ॥  ॥ २।१३।२ ॥   

अनर्थरूपाऽसिद्धार्था ह्यभीता १भयदर्शिनी।  

पुनराकारयामास तमेव वरमङ्गना  ॥  २  ॥   

अनर्थरूपेति। कुलस्येति शेषः। भयदर्शिनीति। राज्ञ इति शेषः। तमेव वरं आकारयामास--दातव्यत्वेन ग्राहयामास  ॥  २  ॥   

अनर्थरूपा--पापरूपागो। अभीता--लोकापवादाभीता। भयदर्शिनी--दशरथस्येति शेषः। यद्वा अभयदर्शिनी--दशरथस्य (प्राण) भयमपश्यन्ती वरमुद्दिश्य आकारयामास--संबोधयामास--गो। भयदर्शिनी--रामाद्भरतस्येति शेषः--(ति)।  

१पापदर्शिनीङ।  

 ॥ २।१३।२ ॥  ॥ २।१३।३ ॥   

त्वं १कथ्यसे महाराज सत्यवादी दृढव्रतः।  

मम चेमं वरं कस्माद्विधारयितुमिच्छसि  ॥  ३  ॥   

तदेवोच्यते--कथ्यस इत्यादि।विधारयितुमिति--ऋणत्वेनेति शेषः  ॥  ३  ॥   

१कत्थसेङ।  

कथ्यसे--जनैरिति शेषः ॥  कत्थसे--इतिपाठे श्लाघसे इत्यर्थः।  

नाशयितुमिति वाऽर्थः।  

 ॥ २।१३।३ ॥  ॥ २।१३।४६ ॥   

एवमुक्तस्तु कैकेय्या राजा दशरथस्तदा।  

प्रत्युवाच ततः क्रुद्धो मुहूर्तं विह्वलन्निव  ॥  ४  ॥   

मृते मयि गते रामे वनं मनुजपुङ्गवे।  

हन्तानार्ये ममामित्रे सकामा १सुखिनी भव  ॥  ५  ॥   

स्वर्गेऽपि खलु रामस्य कुशलं दैवतैरहम्।  

प्रत्यादेशादभिहितं धारयिष्ये कथं बत  ॥  ६  ॥   

इह रामप्रवासनदुःखमृतस्य मृत्वा स्वर्गेऽपि सौख्यं नास्ति। अतस्त्वदिष्टं कृत्वा मरणापेक्षया रामाभिषेचनमेव मे हितमित्याशयेनाह--स्वर्ग इत्यादि। त्वद्वचनं कृत्वा मृत्वा मयि स्वर्गं गते स्वर्गेऽपि दैवतैः रामस्य कुशलं पृष्टोऽहं प्रत्याख्यातवानस्मि रामंऽ इति कथं प्रत्युत्तरं वदिष्ये। अथ प्रत्यादेशात्--त्वदिष्टसम्पादनाय रामप्रत्यादेशाद्धेतोः देवैर्यदभिहितं भविष्यति--किं मूढ ज्येष्ठं श्रेष्ठगुणैर्युक्तं कथं प्रत्याख्यातवानसिऽ इति--तदेतदभिहितं कथं देवसभायां धारयिष्ये, बत अतस्तदप्रत्याख्यानमेव वरमिति मन्य इत्याशयः  ॥  ६  ॥   

१सुखिता भवङ। भव कैकयिझ।  

एतद्व्याख्यारीत्या--पूर्वार्धमेकं वाक्यम्। तत्र, पृष्टः कथं प्रत्युत्तरं वदिष्ये--इति शेषः। द्वितीयार्धं तु भिन्नं वाक्यम्। गोविन्दराजीयरीत्या, सर्वमेकवाक्यं--रामस्य कुशलं प्रति पृष्टोऽहं मदुक्तात्प्रत्यादेशात्तैरभिहितनिन्दादिकं कथं धारयिष्ये--इति।  

 ॥ २।१३।४६ ॥  ॥ २।१३।७ ॥   

कैकेय्याः प्रियकामेन रामः प्रव्राजितो मया।  

यदि सत्यं ब्रवीम्येतत् तदसत्यं भविष्यति  ॥  ७  ॥   

ननु सत्यवशात्प्रत्यादिष्टवान्ऽ इत्युत्तरं ब्रूहीत्यत्राह--कैकेय्या इत्यादि। गतार्थम्  ॥  ७  ॥   

मयेत्यनन्तरं इतिकरणं द्रष्टव्यं--गो।  

तदसत्यं भविष्यति-- "श्वस्त्वाहमभिषेक्ष्यामि यौवराज्ये परन्तप" इति पूर्वोक्तमसत्यं भविष्यति--गो। प्रियकामेन--प्रियेण वरेण। असत्यं भविष्यति--असत्यं मंस्यन्त इत्यर्थः। कामुकतया प्रत्याख्यात इत्येव मंस्यन्त इत्यर्थः--ति  

पूर्वस्मिन्नेव सर्गे व्याकृतत्वादित्यर्थः।  

 ॥ २।१३।७ ॥  ॥ २।१३।८११ ॥   

अपुत्रेण मया पुत्रः श्रमेण महता महान्।  

रामो लब्धो महाबाहुः स कथं त्यज्यते मया  ॥  ८  ॥   

शूरश्च कृतविद्यश्च जितक्रोधः क्षमापरः।  

कथं कमलपत्राक्षो मया रामो विवास्यते  ॥  ९  ॥   

कथमिन्दीवरश्यामं दीर्घबाहुं महाबलम्।  

अभिराममहं रामं प्रेषयिष्यामि दण्डकान्  ॥  १०  ॥   

सुखानामुचितस्यैव दुःखैरनुचितस्य च।  

दुःखं नामानुपश्येयं कथं रामस्य धीमतः  ॥  ११  ॥   

दुःखैरनुचितस्येति। षष्ठ्यर्थे तृतीया  ॥  ११  ॥   

 ॥ २।१३।८११ ॥  ॥ २।१३।१२ ॥   

यदि दुःखमकृत्वाऽद्य मम सङ्क्रमणं भवेत्।  

अदुःखार्हस्य रामस्य ततः सुखमवाप्नुयाम्  ॥  १२  ॥   

सर्वथा रामस्य दुःखाकरणमेव स्वहितमित्याह--यदीत्यादि। अदुःखार्हस्य रामस्य अद्य दुःखमकृत्वा इह सुखितस्य मम कालान्तरे स्वर्गस्य सङ्क्रमणं भवेद्यदि तदा स्वर्गेऽपि सुखमाप्नुयाम्। तस्या वरं एतद्व्यतिरिक्तकिञ्चिदर्थेन कृतार्थीकर्तव्यम्। अस्यादानेऽप्यशक्यार्थत्वाद्दोषो न भविष्यतीत्याशयः  ॥  १२  ॥   

अदुःखार्हस्य रामस्य दुःखमकृत्वैव यद्यद्यैव मम मरणं भवेत्--तदानीं सुखमवाप्नुयां--एवं मरणे वराप्रदानजन्यदोषोऽपि न। जीवतो हि सा प्रतिज्ञा--ति। गो। स्वर्गेऽपि खलु रामस्यऽ (६ श्लो।) इत्येतच्छेषभूतोऽयं श्लोकः।  

 ॥ २।१३।१२ ॥  ॥ २।१३।१३१५ ॥   

नृशंसे पापसङ्कल्पे रामं सत्यपराक्रमम्।  

किं विप्रियेण कैकेयि प्रियं योजयसे मम  ॥  १३  ॥   

अकीर्तिरतुला लोके ध्रुवः परिभवश्च मे।  

तथा विलपतस्तस्य परिभ्रमितचेतसः  ॥  १४  ॥   

अस्तमभ्यागमत्सूर्यो रजनी चाभ्यवर्तत।  

सा त्रियामा तथाऽऽर्तस्य चन्द्रमण्डलमण्डिता  ॥  १५  ॥   

राज्ञो विलपमानस्य न व्यभासत शर्वरी।  

अस्तमित्यादि। यदा राज्ञः स्वनिवेशप्रवेशकालात्पूर्वं सूर्योऽस्तमभ्यागमत् रजनीचाभ्यवर्तत, सा त्रियामा--रजनी विलपमानस्य राज्ञो न व्यभासत। विलापनेनैव रात्रिकालो व्यतीत इत्यर्थः। अत सा शर्वरी व्यभासत विभाता च इत्यावृत्त्य योजना  ॥  १५  ॥   

किंकिमर्थंगो।  

अत्रियामायामत्रयवत्वं विहायातिदीर्घागो।  

न प्रभातं त्वयेच्छामिऽ इत्युत्तरत्र प्रार्थनानुरोधेन एवमावृत्त्य योजना कृता ॥   

 ॥ २।१३।१३१५ ॥  ॥ २।१३।१६ ॥   

तथैवोष्णं विनिश्वस्य वृद्धो दशरथो नृपः  ॥  १६  ॥   

विललापार्तवद्दुःखं गगनासक्तलोचनः।  

आर्तवत्--स्वार्थे वतिरित्युक्तम्  ॥  १६  ॥   

द्वादशसर्गे अष्टपञ्चाशश्लोके विपरीतवत्ऽ इत्यत्र स्वार्थे वतिरिति व्याख्यातम् ॥  आर्तवत्--रोगपीडित इव इत्यपि योजना कृता--ति। गो।  

 ॥ २।१३।१६ ॥  ॥ २।१३।१७ ॥   

न प्रभातं १त्वयेच्छामि निशे नक्षत्रभूषिते  ॥  १७  ॥   

क्रियतां मे दया भद्रे मयाऽयं रचितोऽञ्जलिः।  

अथ दुःखवशाद्रात्र्या अव्युष्टिं प्रार्थयते--न प्रभातमित्यादि। भावे निष्ठा। त्वया प्रभातमिति। त्वत्कर्तृकप्रभातमिति यावत्। मे--मह्यम्  ॥  १७  ॥   

रात्रिं प्रति प्रार्थयते--न प्रभातमिति ॥  अन्यथा निशेऽ इत्यस्यासाधुतापत्तेः। अतस्तिलकोक्तव्याख्यानं श्रेयः। तथा हि--हे निशे (तवेच्छामिऽ इति पाठः) तव प्रभातं नेच्छामि। हे भद्रे निशे एवं हि तस्याः कल्याणदत्वम्। प्रभाते रामविवासनभयादिति भावः। मेमह्यं दया क्रियताम्।  

१तवेच्छामिङ। च।  

 ॥ २।१३।१७ ॥  ॥ २।१३।१८ ॥   

अथावा गम्यतां शीघ्रं नाहमिच्छामि निर्घृणाम्  ॥  १८  ॥   

नृशंसां कैकयीं द्रष्टुं यत्कृते व्यसनं महत्।  

अथवा गम्यतां शीघ्रमिति। रात्रिरिति शेषः। स्त्रीदर्शनं रात्रावेव भवति। तदत्यये प्रजा आयान्ति राज्ञः सकाशम्। अतोऽस्यास्तु दर्शनपरिहारो भविष्यतीत्याशयः  ॥  १८  ॥   

अथवा त्वया गम्यताम्। (निर्घृणायाः कैकेय्या दर्शनापेक्षया प्रभाते मम मरणमपि श्रेय इति भावः) रात्र्यपगमे हि प्रजासन्निधानेनैतद्दर्शनं न स्यात्। यद्वा--रामविवासनेन मरणे वा मम, तस्य दर्शनं न स्यादिति  

भावः--ति। त्वयेति पाठेत्वया गतया जायमानं प्रभातमित्यर्थःति।  

 ॥ २।१३।१८ ॥  ॥ २।१३।१९२० ॥   

एवमुक्त्वा ततो राजा कैकेयीं संयताञ्जलिः  ॥  १९  ॥   

प्रसादयामास पुनः कैकेयीं चेदमब्रवीत्।  

साधु १ वृत्तस्य दीनस्य त्वद्गतस्य गतायुषः  ॥  २०  ॥   

प्रसादः क्रियतां भद्रे देवि राज्ञो विशेषतः।  

त्वद्गतस्येति। सत्यवशात् त्वद्वशगस्येत्यर्थः  ॥  २०  ॥   

१वृद्धस्यङ।  

त्वद्गतस्य--त्वदेकशरणस्येत्यर्थःगो। गतायुषः--अल्पावशेषमतीतायुषः। गतप्रायायुष इति वा।  

 ॥ २।१३।१९२० ॥  ॥ २।१३।२१ ॥   

शून्येन खलु सुश्रोणि मयेदं १समुदाहृतम्  ॥  २१  ॥   

कुरु साधुप्रसादं मे बाले सहृदया ह्यसि।  

शून्येनेति। प्रणष्टसर्वाहंभावेनेति यावत्  ॥  २१  ॥   

शून्येनिर्जनप्रदेशे "शून्यं बिन्दौ च निर्जने" इति हैमः। इदं रामाभिषेचनं रहसि न समुदाहृतम्। अपि तु सर्वजनसन्निधावित्यर्थःगो। ति। यद्वा शून्येनदीनेन मया। यद्वा--त्वद्गतस्येत्युक्तरीत्या गत्यन्तरशून्येनेत्यर्थः।  

यद्वाशून्येदयादिगुणशून्ये न समुदाहृतम्। न ह्यरण्यरुदितं कृतं, अपि तु गुणवत्येवेत्यर्थः। तदेतदाह--सहृदया ह्यसीति ॥   

१समुपाहृतंङ।  

 ॥ २।१३।२१ ॥  ॥ २।१३।२२ ॥   

प्रसीद देवि १रामो मे त्वद्दत्तं राज्यमव्ययम्  ॥  २२  ॥   

लभतामसितापाङ्गे यशः पर २ मवाप्स्यसि।  

तदेव दर्शयन्नाह--त्वद्दत्तमिति। त्वया वरबलाद्गृहीतमेव राज्यं मत्प्रीत्यर्थः रामाय देहीत्यर्थः  ॥  २२  ॥   

१रामोऽपिङ।  

२मवाप्नुहिङ।  

 ॥ २।१३।२२ ॥  ॥ २।१३।२३ ॥   

मम रामस्य लोकस्य गुरूणां भरतस्य च  ॥  २३  ॥   

प्रियमेतद्गुरुश्रोणि कुरु चारुमुखेक्षणे  

गुर्वी श्रोणिः यस्याः सा तथा  ॥  २३  ॥   

 ॥ २।१३।२३ ॥  ॥ २।१३।२४ ॥   

विशुद्धभावस्य हि दुष्टभावा  

ताम्रेक्षणास्याश्रुकलस्य राज्ञः।  

श्रुत्वा विचित्रं करुणं विलापं  

भर्तुर्नृशंसा न चकार वाक्यम्  ॥  २४  ॥   

अश्रुकलः--अश्रुपूर्णः, कलिः--कामधेनुः  ॥  २४  ॥   

ताम्रेक्षणस्य। दुःखातिशयेनेति शेषःगो।  

 ॥ २।१३।२४ ॥  ॥ २।१३।२५ ॥   

ततः स राजा १पुनरेव मूर्छितः  

२ प्रियामदुष्टां प्रतिकूलभाषिणीम्।  

समीक्ष्य पुत्रस्य विवासनं प्रति  

क्षितौ विसंज्ञो निपपात दुःखितः  ॥  २५  ॥   

ततस्स इत्यादि। तद्रात्रेः प्राक् नित्यमदुष्टां--पतिव्रतां, तत्काले दैवात्प्रतिकूलभाषिणीं तां समीक्ष्य पुत्रस्य विवासनं प्रति क्रियमाणं ३तद्वचनं च वीक्ष्य चिरपरिचितप्रेमत्वात् तां धिक्कर्तुं, अतिप्रयासलब्धसुगुण ४पुत्रत्वात्तं च त्यक्तुमशक्नुवन् कर्तव्यमूढो मूर्छितः क्षितौ निस्संज्ञः पपात  ॥  २५  ॥   

१भयमोहमूर्छितःङ।  

अतुष्टां इति तिलके पाठः। एतावदुक्त्यापि अतुष्टां रामविवासने बद्धश्रद्धामिति यावत्। वस्तुतस्तु-- अदुष्टामित्येव स्वरसः पाठः। तस्या धिक्करणहेत्वभावोऽनेनोक्तः। मया प्रतिज्ञातं वरं खलु याचते सा, अतः कथं सा दुष्टा, प्रत्युत तदुल्लवने अहमेव दुष्ट स्यामिति सत्यपाशबद्धस्य राज्ञ आशयः।  

२प्रियामतुष्टांङ। च। झ।  

३तद्वरंघ।  

४पुत्ररत्नंघ।  

 ॥ २।१३।२५ ॥  ॥ २।१३।२६ ॥   

इतीव राज्ञो व्यथितस्य सा निशा  

जगाम घोरं श्वसतो मनस्विनः।  

विबोध्यमानः प्रतिबोधनं तदा  

निवारयामास स राजसत्तमः  ॥  २६  ॥   

इत्यार्षे श्रीमद्रामायणे वाल्मीकीये अयोध्याकाण्डे त्रयोदशः सर्गः।  

श्वसत इति। दीर्घमुष्णं विनिश्वसत इति यावत्। विबोध्यमानः--सूतमागधवन्दिभिर्वादित्रोपेतैरिति शेषः। प्रतिबोधनं निवारयामासेति। तादृग्व्यवहारस्य दुःखानर्हत्वादेव। अचिर (२६१२) मानः सर्गः  ॥  २६  ॥   

इति श्रीमद्रामायणामृतकतकटीकायां अयोध्याकाण्डे त्रयोदशः सर्गः  

 ॥ २।१३।२६ ॥   

