+++
title = "००८ मन्थरादुर्बोधः"
title_english = "008 Manthara s sinful words"

+++
अष्टमः सर्गः  

\[मन्थरोपदेशः\]  

 ॥ २।८।१ ॥   

मन्थरा १त्वभ्यसूयैनामुत्सृज्याभरणं हि तत्।  

उवाचेदं ततो वाक्यं कोपदुःखसमन्विता  ॥  १  ॥   

अथ-- किन्तु चित्तं मनुष्याणांऽ इतिन्यायेन (अयो।४।२७) द्विस्त्रिर्लोकमर्यादावलम्बनेन मन्थरया हितवत् बोधनात् भद्रबुद्धेरपि कैकैय्याश्चित्तं चलितमित्युच्यते। मन्थरेत्यादि। अभ्यसूय--कण्ड्वादेरसूयतेर्ल्यप्, यगभाव आर्षः, असूयां कृत्वेत्यर्थः। एनां प्रतीति शेषः। आङः सुपांसुलुक्ऽ इत्यादिना पूर्वसवर्णाश्रयणे सति अभ्यसूयेति पाङ्क्तोऽर्थः। कोपदुःखेति। हितं न शृणोतीति कोपः, अहितमस्या जायत इति दुःखम्  ॥  १  ॥   

१त्वभ्यसूय्यैनां--ङ। च।  

 ॥ २।८।१ ॥  ॥ २।८।२ ॥   

हर्षं किमिदमस्थाने कृतवत्यसि बालिशे  

शोकसागर १मध्यस्थं नात्मानमवबुध्यसे  ॥  २  ॥   

अस्थाने--अनुचितकाले। बालिशे--अज्ञे  ॥  २  ॥   

किमिदमिति प्रत्येकं वाक्यम्।  

१मध्यस्थाङ।  

 ॥ २।८।२ ॥  ॥ २।८।३ ॥   

मनसा १प्रहसामि त्वां देवि दुःखार्दिता सती।  

यच्छोचितव्ये हृष्टाऽसि प्राप्य त्वं व्यसनं महत्  ॥  ३  ॥   

शोचितव्ये हृष्टाऽसीति यत् अतो मनसा त्वां प्रहसामि, उन्मत्तदर्शनेनेव स्वदशापरिहासास्पदभूतासीत्यर्थः  ॥  ३  ॥   

१प्रसहामिङ।च।़  

 ॥ २।८।३ ॥  ॥ २।८।४ ॥   

शोचामि दुर्मतित्वं ते का हि प्राज्ञा प्रहर्षयेत्।  

अरेः सपत्नीपुत्रस्य वृद्धिं मृत्योरिवागताम्  ॥  ४  ॥   

तदेवाह--शोचामीत्यादि। ते दुर्मतित्वं शोचामि। का हि प्राज्ञा--बुद्धिमती मृत्योर्वृद्धिमिवागतां अरेः सपत्नीपुत्रस्य वृद्धिं प्रहर्षयेत्--उपलालयेत्  ॥  ४  ॥   

वृद्धिंदृष्ट्वेति शेषः। प्रहर्षयेत्--प्रहृष्येत्--ति। प्रहर्षयेत्--प्रहर्षसाधनं कुर्यात्। लालयेदिति वा--गो।  

 ॥ २।८।४ ॥  ॥ २।८।५ ॥   

भरतादेव रामस्य राज्यसाधारणाद्भयम्।  

तद्विचिन्त्य विषण्णाऽस्मि भयं भीताद्धि जायते  ॥  ५  ॥   

अथ महद्व्यसनमिति यदुक्तं तद्दर्शयति--भरतादित्यादिना। रामस्य भरताद्भयमस्ति। भीताद्रामाद्भरतस्य च महद्भयमावश्यकम्। यथा सर्पपुरुषव्याघ्रपुरुषादेः। ननु रामस्य भरतात्, तस्मादस्य च भयं किं निमित्तमित्यत्रोक्तम्--राज्यसाधारणादिति। राज्यरूपं यत् साधारणभोग्यं तस्मादेव हेतोरित्यर्थः। आशाया आनन्त्यात्, ममैवास्तु राज्यं, ममैवास्तु राज्यंऽ इति परस्परजिगीषा भवति। ततोऽन्योन्यस्य भयं भवतीत्यर्थः  ॥  ५  ॥   

राज्यं साधारणं यस्य तस्माद्भरतादिति--गो।  

 ॥ २।८।५ ॥  ॥ २।८।६ ॥   

लक्ष्मणो हि महेष्वासो रामं सर्वात्मना १गतः।  

शत्रुघ्नश्चापि भरतं काकुत्स्थं लक्ष्मणो यथा  ॥  ६  ॥   

ननु भरतादेवेति कथमवधारणमित्यत्राह--लक्ष्मणो हीत्यादि। रामं सर्वात्मना गत इति। मनोवाक्वायिकसर्वव्यापारै रामेणैक्यं गतः। अतो भेदाभावादेव न तयोरन्योन्य२भीप्रसङ्ग इत्यर्थः। तर्हि शत्रुघ्नाद्वा कुतो न भीतिरित्यत्र रामलक्ष्मणवत् शत्रुघ्नभरतयोरैक्यात् शत्रुघ्नस्य भरतशेषत्वाच्च न तत्प्रयुक्तप्रातिस्विकभीप्रसङ्ग इत्याशये नाह--शत्रुघ्नश्चापीति  ॥  ६  ॥   

१श्रितः--ङ।  

२भीति--घ।  

 ॥ २।८।६ ॥  ॥ २।८।७ ॥   

प्रत्यासन्नक्रमेणापि भरतस्यैव भामिनि  

राज्यक्रमो विप्रकृष्टस्तयोस्तावद्यवीयसोः ॥  ७  ॥   

भरतादेवेत्यत्र हेत्वन्तरमाह--प्रत्यासन्नेति। प्रत्यासन्नः--समीपभूतो यः क्रमः--उत्पत्तिक्रमः तेनापि हेतुना भरतस्यैव रामात्प्रत्यासन्नं राज्यम्। तयोस्तु विप्रकृष्टो राज्यागमः। कुत इत्यतः--यवीयसोरिति। कनिष्ठत्वादेव तयो राज्यागमो विप्रकृष्ट इत्यर्थः। भरतो लक्ष्मणाज्ज्यायानिति--पुनर्वस्वादिचतुर्नक्षत्रेषु रामभरतलक्ष्मणशत्रुघ्नानां क्रमाज्जननस्य बालकाण्ड एवोक्तत्वाद्यथोक्तज्यैष्ठ्यकानिष्ट्यनिश्चयः  ॥  ७  ॥   

 ॥ २।८।७ ॥  ॥ २।८।८ ॥   

विदुषः क्षत्त्रचारित्रे प्राज्ञस्य प्राप्तकारिणः।  

भयात् प्रवेपे रामस्य चिन्तयन्ती तवात्मजम्  ॥  ८  ॥   

उक्तं रामभयमुपसंहारेणाह--विदुष इत्यादि। सर्वशास्त्रवैदुष्यवतः, विशिष्य क्षत्त्रचारित्रे--मूलादिषड्विधबलसम्पादनसन्धिविग्रहादिषट्कर्मप्रयोगरूपे प्राज्ञस्य--यथाकालं प्रयोगसमर्थस्य, उत्साहादिशक्तित्रयसमर्थत्वात् प्राप्तकारिणः--षट्कर्मणो द्रागेव करणशीलस्य रामस्य त्वदात्मजं प्रति भाव्यनर्थं चिन्तयन्ती तन्निमित्ताद्भयात् प्रवेपे।  

रामस्य भयात्--षष्ठी चात्र सम्बन्धसामान्ये--गो।  

 ॥ २।८।८ ॥  ॥ २।८।९ ॥   

सुभगा किल कौसल्या यस्याः पुत्रोऽभिषेक्ष्यते।  

यौवराज्येन महता श्वः पुष्येण द्विजोत्तमैः  ॥  ९  ॥   

एवं पुत्रानर्थं प्रदर्श्य तस्या अप्यनर्थं प्रदर्शियितुं कौसल्यावृद्धिमाह--सुभगेत्यादिभिः ॥  ९  ॥   

कैकेय्या असूयोत्पादनाय कौसल्यासौभाग्यं दर्शयति--सुभगेत्यादिना--गो।  

 ॥ २।८।९ ॥  ॥ २।८।१० ॥   

प्राप्तां १वसुमतीं प्रीतिं प्रतीतां हतविद्विषाम्।  

उपस्थास्यसि कौसल्यां दासीव त्वं कृताञ्जलिः  ॥  १०  ॥   

रामाद्भरतस्येव कौसल्यातः कैकेय्या अनर्थं दर्शयति--प्राप्तामिति। वसुमतीं, वसुमतीप्राप्तिनिमित्तप्रीतिं च प्राप्तां। हताः विद्विषः--युष्मदादिसपत्नीरूपाः यया स तथा। उपस्थास्यसि--गत्वा सेविष्यस इत्यर्थः  ॥  १०  ॥   

१सुमहतीं--ङ।  

 ॥ २।८।१० ॥  ॥ २।८।११ ॥   

१एवञ्चेत् त्वं सहास्माभिस्तस्याः प्रेष्या भविष्यसि।  

पुत्रश्च तव रामस्य २प्रेष्यत्वं हि गमिष्यति  ॥  ११  ॥   

एवञ्चेत्--एवमुपस्थानं तव प्राप्तं चेत्। न केवलं त्वमेकादासीत्याह--सहेत्यादि  ॥  ११  ॥   

१एवञ्चङ।  

२प्रेष्यभावं  

 ॥ २।८।११ ॥  ॥ २।८।१२ ॥   

हष्टाः खलु भविष्यन्ति रामस्य परमाः स्त्रियः।  

अप्रहृष्टा भविष्यन्ति स्नुषास्ते भरतक्षये  ॥  १२  ॥   

रामस्य स्त्रिय इति। तत्पार्श्वपतिता इति शेषः। भरतस्य क्षये--प्रभावक्षये। दासभावापत्ताविति यावत्  ॥ १२ ॥   

राममहिष्या एकत्वेऽपि रामस्य परमाः स्त्रिय इति बहुवचननिर्देशः परिचारिकाभिप्रायेण। नन्वत्र स्त्रीशब्दो भार्यापर एव, स्नुषास्ते भरतक्षयेऽ इति स्नुषाशब्दसाहचर्यात्। अत एव सुन्दरकाण्डे सीतयोच्यते-- स्त्रीभिश्च मन्ये विपुलेक्षणाभिः त्वं रंस्यसे वीतभयः कृतार्थःऽ (२८१४) इति। युद्धकाण्डे च-- भुजैः परमनारीणामभिमृष्टमनेकधाऽ (२१३) इत्युक्तम्। न हि भुजैर्भुजाभिमर्शो भार्याभ्योऽन्यत्र सम्भवति। उत्तरकाण्डे चाश्वमेधोपक्रमे मातरश्चैव सर्वा मे कुमाराः स्त्रीगणानि चऽ (९१२४) मम मातृ़स्तथा सर्वाः कुमारान्तःपुराणि चऽ इत्यपि पाठः इति दर्शितम्। अतस्स्त्रीगणकुमारव्यपदेशः विना सीतातिरिक्तभार्यासद्भावं न सम्भवति। किञ्च श्रुतार्थापत्तिरपि रामस्य सीतातिरिक्तधर्मदारसद्भावे प्रमाणम्। न ह्यपत्नीकस्य यज्ञानुष्ठानं सम्भवति। भोगदारान्तराभावे न रामस्यैकदारव्रतत्वं भृगुशापपालनं च। सीताप्रतिकृतिकरणं तु सीतास्नेहबहुमानात्--अत्रोच्यते--रामस्यैकदारव्रतत्वं सर्वसिद्धम् तच्च पत्न्यन्तरसम्भवे न सङ्गच्छते। न च यज्ञकरणानुपपत्तिः, सीताप्रतिकृतिकरणेन तदुपपत्तेः (न हि तदा रामः अपत्नीक इति भावः)। उत्तरत्र न सीतायाः परां भार्या वव्रे स रघुनन्दनःऽ (उत्त। ९९८) इत्युक्तेश्च। यथा हेमाद्रौ-- दूरभार्योऽननुकूलभार्यश्च दर्भपिञ्जूलैर्भार्याप्रतिनिधिं विधाय पार्वणं कुर्यात्ऽ इति ৷৷৷৷৷৷। पत्नीविनाशाभावान्नाग्नेर्विनाशः। ৷৷৷৷৷৷। मातरश्चऽ
-- इत्यत्र मे मातरः भरतादीनां कुमाराः स्त्रियश्चेत्यर्थः। दारान्तराङ्गीकारेऽपि तेषां धर्मार्थत्वेन प्रजार्थत्वाभावात् रामस्य कुमाराभावात् तत्सहचरितस्त्रीगणाश्च भरतादीनामेवेति सुव्यक्तम्। ৷৷। अतः परमाः स्त्रियःऽ इति परिचारिकान्तर्भावेन। स्त्रीभिश्च मन्येऽ इति स्वविनाशे स्त्र्यन्तरसम्भावनया। परमनारीणांऽ इत्यस्य कविवचनत्वेन श्रीभूम्याद्यभिमर्शविषयत्वाच्चेति दिक्--गो।  

कतककृतस्तु परमनारीणां--उत्तमधात्रीजनानां भुजैः अनेकधा--स्नपनालंक्रियादिकालेषु स्पृष्टम्ऽ इति व्याख्यास्यन्ति। स्त्रिय इति बहुवचनेन सीतासख्यः--ति।  

नन्वेवमपि-- स्नुषाःऽ इति साहचर्यात्-- इत्याक्षेपस्य किं समाधानम्?  

उच्यते--परिचारिकास्वपि कैकेय्याः प्रीत्यतिशयविवक्षया तथोक्तिः। तस्य च कैकेय्युद्वेजनमेवोद्देश्यम्। सर्वत्र पूजायां वा बहुवचनम्।  

भरतक्षये --भरतगृहे--ती।  

 ॥ २।८।१२ ॥  ॥ २।८।१३ ॥   

तां दृष्ट्वा १परमप्रीता ब्रुवन्तीं मन्थरां ततः।  

रामस्यैव गुणान् देवी कैकेयी प्रशशंस ह ॥ १३ ॥   

एवं दुर्युक्तिपुरस्सरं कृतोपजापाऽपि कैकेयी निसर्गपुण्यस्वभावत्वात् न चचालेत्युच्यते--तामित्यादिना। ब्रुवन्तीमिति। तथोपजापं ब्रुवन्तीमित्यर्थः। परमप्रीतेति। राम इति शेषः। अत एव देवीति। पुण्यस्वभावेति यावत्  ॥  १३  ॥   

१परमप्रीतां--ङ। च।  

इदं च कैकेयीविशेषणम्। --गोविन्दराजीये तु मंथराविशेषणम्। परं अप्रीतां इति पदविभागः  

 ॥ २।८।१३ ॥  ॥ २।८।१४ ॥   

धर्मज्ञो १गुणवान् दान्तः कृतज्ञः २सत्यवाक् शुचिः।  

रामो राज्ञः सुतो ज्योष्ठो यौवराज्यं ततोऽर्हति  ॥  १४  ॥   

मन्थरोपजापयुक्तिं प्रतिक्षिपति--धर्मज्ञ इत्यादिभिः। तत इति। यतो धर्मज्ञत्वादिभिः ज्यैष्ठ्यं च तदभिषेकसामग्री तत एवेत्यर्थः ॥ १४ ॥   

मन्थरोक्तं राज्यसाधारण्यं निवर्तयति--धर्मश इति। गुरुभिः दान्तः--शिक्षितः--सो।  

१गुरुभिः--ङ।  

२सत्यवान्ङ।  

 ॥ २।८।१४ ॥  ॥ २।८।१५ ॥   

भ्रातृ़न् भृत्यांश्च दीर्घायुः १पितृवत् पालयिष्यति।  

सन्तप्यसे कथं कुब्जे श्रुत्वा रामाभिषेचनम्  ॥  १५  ॥   

एवं रामाभिषेकस्यैव न्याय्यत्वं स्वसम्मतत्वं च प्रदर्श्य स्वपुत्राद्यनर्थप्रसक्तिशङ्कामपि परिहरति--भ्रातृ़नित्यादिना। कथमिति। कस्मात् इत्यर्थः। व्यर्थमेवेति यावत्  ॥  १५  ॥   

१पुत्रवत्ङ।  

 ॥ २।८।१५ ॥  ॥ २।८।१६ ॥   

भरतश्चापि रामस्य ध्रुवं वर्षशतात्परम्।  

पितृपैतामहं राज्य१मवाप्ता पुरुषर्षभः  ॥  १६  ॥   

पितृवत् भ्रातृ़नविभागेन परिपालयतो रामस्य पितृवदेव वर्षशतात्परमपि यदा विबिभाजयिषा भवति तदा भरतो राज्यमवाप्ता--प्रपत्स्यत इति ध्रुवम्। अपि शब्दाल्लक्ष्मणशत्रुघ्नयोरपि राज्यप्राप्तिर्ध्रुवेत्यर्थः  ॥  १६  ॥   

१मवाप्स्यति नरर्षभः--ङ।  

 ॥ २।८।१६ ॥  ॥ २।८।१७ ॥   

सा त्वमभ्युदये प्राप्ते १वर्तमाने च मन्थरे  

भविष्यति च कल्याणे किमर्थं परितप्यसे  ॥  १७  ॥   

कल्याण इति। रामाभिषेकलक्षण इत्यर्थः  ॥  १७  ॥   

प्राप्ते--उचिते अभ्युदये--समाभिषेकरूपे--वर्तमाने च प्रत्यासन्ने सति--कल्याणे--भरताभिषेकरूपे--भविष्यति च किमर्थं परितप्यसे--गो।  ॥  कालत्रयेऽपि कल्याणे सति किमर्थं तप्यस इति भावः  ॥  पूर्वश्लोकानुसाराच्च  ॥  कल्याणे--भरताभिषेके--भविष्यति--कियता कालेन-- (इदानीं किमर्थं परितप्यसेः --ति।  

१दह्यमानेव--ङ।  

 ॥ २।८।१७ ॥  ॥ २।८।१८ ॥   

यथा मे भरतो मान्यः तथा भूयोऽपि राघवः।  

कौसल्यातोऽतिरिक्तं च स तु शुश्रूषते हि माम्  ॥  १८ ।  

मान्य इति। प्रार्थनीयश्रेयस्क इति यावत्। अतिरिक्तं--अभ्यधिकम्  ॥  १८  ॥   

मान्यः--बहुमान्यः--गो।  

 ॥ २।८।१८ ॥  ॥ २।८।१९२० ॥   

राज्यं च यदि रामस्य भरतस्यापि तत्तदा।  

मन्यते हि यथाऽऽत्मानं तथा भ्रातृ़ंश्च राघवः  ॥  १९  ॥   

कैकेय्या वचनं श्रुत्वा मन्थरा भृशदुःशिता।  

दीर्घमुष्णं विनिश्वस्य कैकेयीमिदमब्रवीत्  ॥  २०  ॥   

एवं रामाद्भरतस्य राज्यापहारोपजापं परिहृतवतीं कैकेयीं मन्थरा तृतीयपर्यायेण सर्वथा राज्यभ्रंशो भवितेति भेदयति--कैकेय्या वचनमित्यादिना  ॥  २०  ॥   

 ॥ २।८।१९२० ॥  ॥ २।८।२१ ॥   

अनर्थदर्शिनी मौर्ख्यात् नात्मानमवबुध्यसे।  

शोकव्यसनविस्तीर्णे १मञ्जन्ती दुःखसागरे  ॥  २१  ॥   

अनर्थदर्शिनी। अनर्थस्यैवार्थत्वेन दर्शनशीलेति यावत्। शोकः--इष्टवियोगानिष्टसम्प्रयोगजः।  

व्यसनं तु--अभीष्टानाप्त्यनिष्टापरिहारजम्। शोकव्यसनजलोर्मिभ्यां विस्तीर्णे--व्याप्ते-- उक्तोभयसामस्त्यात्मकदुःखसागरे मज्जन्तीमात्मानं मौर्ख्यान्नावबुध्यसे--न जानीषे  ॥  २१  ॥   

विलाहपहेतुः शोकः, व्यसनं विपत्। यद्वा शोकः इष्टवियोगजं दुःखं, व्यसनं स्वस्य सुखाद्भ्रंशः--गो।  

१मज्जन्तं--ङ।  

 ॥ २।८।२१ ॥  ॥ २।८।२२ ॥   

भविता राघवो राजा राघवस्य च यः सुतः।  

राजवंशात्तु भरतः कैकेयि परिहास्यते  ॥  २२  ॥   

कुत एवं त्रिवारं कथयसीत्यत्राह--भवितेत्यादि। परिहास्यत इति--ओ हाङो लृट्  ॥  २२  ॥   

परिहास्यते--निर्वास्यते  ॥  गत्यर्थाद्धसेर्णिजन्तात्कर्मणिलट्--गो।  ॥  हीनोभविष्यति--ति।  

 ॥ २।८।२२ ॥  ॥ २।८।२३ ॥   

न हि राजसुताः सर्वे राज्ये तिष्ठन्ति भामिनि  

स्थाप्यमानेषु सर्वेषु सुमहाननयो भवेत्  ॥  २३  ॥   

ननु राघवसुतवत् भरततत्सुताः कुतो राज्यं न प्राप्नुयुः? इत्यत्राह--न हि राजसुतेत्यादि। कुतः सर्वे न तिष्ठन्तीत्यत्राह--स्थाप्यमान इत्यादि। अनयः--परस्परपीडालक्षणः  ॥  २३  ॥   

न हि राज्ञा सुताःऽ इति सर्वत्र पाठ उपलभ्यते।  

अनयः--नातिविरोधः--गो।  

 ॥ २।८।२३ ॥  ॥ २।८।२४ ॥   

तस्मात् ज्येष्ठे हि कैकेयि राज्यतन्त्राणि पार्थिवाः।  

स्थापयन्त्यनवद्याङ्गि गुणवत्स्वितरेषु च  ॥  २४  ॥   

यस्मादेवं तस्मात्--राज्यतन्त्राणि--राज्याधिकारादिव्यापारापेक्षितप्राधान्यानीत्यर्थः। तन्त्रं प्रधाने सिद्धान्तेऽ। इतरेषु--कनीयस्सु  ॥  २४  ॥   

राज्यतन्त्राणि--राज्यपरिपालनादिव्यापारान्। तन्त्रं स्वराष्ट्रव्यापारेऽ इति वैजयन्ती--गो।  

 ॥ २।८।२४ ॥  ॥ २।८।२५ ॥   

असावत्यन्तनिर्भग्नः तव पुत्रो भविष्यति।  

अनाथवत्सुखेभ्यश्च राजवंशाच्च हास्यते  ॥  २५  ॥   

यदेवं अतः--असावित्यादि  ॥  २५  ॥   

 ॥ २।८।२५ ॥  ॥ २।८।२६ ॥   

साऽहं त्वदर्थे सम्प्राप्ता, त्वं तु मां नावबुध्यसे।  

सपत्नि१वृद्धौ यन्मे त्वं प्रदेयं दातुमिच्छसि  ॥  २६  ॥   

वृद्धिकामे त्वं--ङ।  

ध्रुवं तु भरतं रामः प्राप्य राज्यमकण्टकम्।  

देशान्तरं नाययिता लोकान्तरमथापि वा  ॥  २७  ॥   

त्वदर्थ इति। उक्तरीत्या त्वत्पुत्रराज्यभ्रंशे प्राप्ते तत्परिहारकथनप्रयोजनार्थमित्यर्थः। नावबुध्यस इति। हितार्थमागतामिति शेषः। सपत्न्याः वृद्धिः--सपत्निवृद्धिः। ङ्यापोःऽ इति ह्रस्वः। यत्--यस्मात् प्रदेयं--पारितोषिकं दातुमिच्छसि तस्मात्--ध्रुवमित्यादि। लोकान्तरमिति। हनिष्यतीति यावत् ॥ २७ ॥   

 ॥ २।८।२७ ॥  ॥ २।८।२८ ॥   

बाल एव हि मातुल्यं भरतो नायितस्त्वया।  

सन्निकर्षाच्च सौहार्दं जायते १ह्यवरेष्वपि  ॥  २८  ॥   

अथ--दशरथस्य रामे पक्षपातः राज्याभिषेकप्रयोजकः भरतासन्निधानादेव। तदपि दैवात् त्वया कृतं इत्याह--बाल एवेति। मातुलस्येदं मातुल्यं--मातुलदेशमिति यावत्। बाले तस्मिन् गते, स्थिते वा किं? इत्यत्राह--सन्निकर्षादित्यादि। सन्निकर्षाद्धेतोः अवरेष्वपि सुतेषु पितृ़णां स्नेहो जायत इति लोकप्रसिद्धम्। अतो भरते स्थिते रामस्येव भरतस्यापि राजा राज्यं विभज्य दास्यति। दुरदृष्टवशाद्भरतसन्निकर्षो न सम्पन्न इति  ॥  २८  ॥   

अत्र त्वयाऽ इत्यनेन भरते राजस्नेहप्रयोजकं सान्निध्यं त्वयैव विघटितमिति, भवतोऽपि भरते प्रीतिर्नास्त्येवेति मर्मताडनं वा।  

अत्र पाठान्तरे--सान्निध्यात् स्थावरेष्वप्यन्योन्यं सौहार्दं जायत इत्यर्थः, ३० श्लोकानुसारात्।  

१स्थावरेष्विव, स्थावरेष्वपि--ङ।  

 ॥ २।८।२८ ॥  ॥ २।८।२९ ॥   

भरतस्याप्यनु१वशः शत्रुघ्नोऽपि समं गतः।  

लक्ष्मणो हि यथा रामं तथाऽसौ भरतं गतः  ॥  २९  ॥   

यदि भरतैकहृदयः शत्रुघ्नोऽत्र तिष्ठेत् तदाऽपि भरतकार्यस्यानपायः सोऽपि दैवाद्गत इत्याह--भरतस्यापीति। भरतं गत इति। एकहृदयतयेति शेषः  ॥  २९  ॥   

१मतः--ङ।  

समं--भरतेन सह।  

 ॥ २।८।२९ ॥  ॥ २।८।३० ॥   

श्रूयते हि द्रुमः कश्चिच्छेत्तव्यो वनजीविभिः।  

सन्निकर्षादिषीकाभिः मोचितः परमाद्भयात्  ॥  ३०  ॥   

किञ्चित्सन्निकर्षात् किञ्चिदनर्थनिवृत्तिर्लोके दृष्टेत्याह--श्रूयत इत्यादि। वनजीविभिः--वनवृक्षच्छेदादिव्यापारजीविभिः छेत्तव्यः--प्राप्तछेदनकालः तस्मात्परमाद्भयात् इषीकाभिः--इषीककण्टकबहुगुल्मैः सन्निकर्षात्--परितः परिवारणरूपात् मोचित इति श्रूयते। हीति नित्यान्तःपुरवर्तित्वेनश्रवणानुभवकथनम्  ॥  ३०  ॥   

स्थावरेष्वपीत्युक्तमुपपादयति--श्रूयते हीति  ॥  गो।  

तदनुभवासम्भवादिति भावः।  

 ॥ २।८।३० ॥  ॥ २।८।३१३२ ॥   

गोप्ता हि रामं सौमित्रिः लक्ष्मणं चापि राघवः।  

अश्विनोरिव सौभ्रात्रं तयोर्लोकेषु विश्रुतम्  ॥  ३१  ॥   

तस्मान्न लक्ष्मणे रामः पापं किञ्चित् करिष्यति।  

रामस्तु भरते पापं कुर्यादेव न संशयः  ॥  ३२  ॥   

पापमिति। वधमिति यावत्  ॥  ३२  ॥   

 ॥ २।८।३१३२ ॥  ॥ २।८।३३ ॥   

तस्माद्राजगृहादेव वनं गच्छतु ते सुतः।  

एतद्धि रोचते मह्यं भृशं चापि हितं तव  ॥  ३३  ॥   

एवं १च ज्ञातिपक्षस्य श्रेयश्चैव भविष्यति।  

रामाभिषेकविघ्नाप्रवृत्तावन्ततो वक्तव्यमाह--तस्मादित्यादि। यस्माद्वधो रामात् प्राप्तः--तस्मात् राजगृहादेव--मातुलगृहादेव वनं गच्छतु--नात्रागत्य म्रियताम्। एतद्धि मह्यं अन्ततो वक्तव्यंऽ इति भृशं रोचते। जीवन् भद्राणि पश्यतिऽ--(सुन्द।--१३४७) इति न्यायेन तवापि पुत्रस्य जीवनानपायतो हितं। एवं च--दुरदृष्टजदुर्मतिवशाभिरुचितं, ते ज्ञातिपक्षस्य श्रेयश्च, अप्रतिहतं भविष्यतीति शेषः ॥  ३३ ॥   

केकयराजनगरस्य राजगृहम्ऽ इति नाम। पुरं राजगृहं गत्वाऽ (अयो।-- (६८६) इत्युक्तेः।  

भरतो राज्यं यद्यवाप्स्यति--एवञ्चेत् ते ज्ञातिपक्षस्य, बन्धुवर्गस्य, श्रेयश्चापि भविष्यति--गो।ति। एवं--एवं सति, मातुलगृहादेव वनगमने सति ते ज्ञातिपक्षस्यास्मदादेः श्रेयश्च भविष्यत्येव, श्रेयः--जीवनरूपं कल्याणम्। ৷৷। ৷৷৷৷ यदि चेदिति। यदि वेत्यर्थः। धर्मात् पितृदीयमानत्वरूपात्। तदा वा ज्ञातिपक्षस्य श्रेय इत्यर्थः। यद्वा एवमेव ते पक्षस्य श्रेयो भविष्यति। एवमेवेत्येतदुपपादयति--यदि चेदिति--ति।  

अथवा रामानन्तरं ज्यैष्ठ्यक्रमाद्धर्मादेव पूर्वोक्तरीत्या यदि भरतो राज्यं आप्नुयाच्चेत् एवं सति ते ज्ञातिपक्षस्य--कौसल्यादेरेव श्रेयो भविष्यति। रामानन्तरं भरतराज्यप्राप्तिरसम्भावितैव। यतो रामानन्तरं तत्पुत्राणामेव राज्यार्हताऽनुपदमुक्तेत्यर्थः। कतकरीत्या एवं चेत्यादि पूर्वान्वयि, यदि चेत्याद्युत्तरान्वयि। इतरव्याख्यारीत्या एवञ्चऽ यदि चेत्ऽ इत्यर्धद्वयमेकं वाक्यम्।  

१तेङ।  

 ॥ २।८।३३ ॥  ॥ २।८।३४३५ ॥   

यदि चेत् भरतो धर्मात् पित्र्यं राज्यमवाप्स्यति  ॥  ३४  ॥   

स ते सुखोचितो बालो रामस्य सहजो रिपुः।  

समृद्धार्थस्य नष्टार्थो जीविष्यति कथं वशे  ॥  ३५  ॥   

ननु भरताभिषेकसाधनेऽपि कथं रामज १ नाशप्रसङ्गनिवृत्तिरित्यत्र राज्ये सति त्वत्पुत्रस्य प्राबल्यात् स्वयमेव नाशो २ भरताद्भविष्यतीत्याह--यदीति। धर्मादिति। पितृदीयमानत्वरूपादिति यावत्। रामस्य सहजो रिपुरिति। भविष्यतीति शेषः। किं तत इत्यत्राह--समृद्धेत्यादि। समृद्धार्थस्य त्वत्पुत्रस्य वशे स्थितः नष्टार्थो रामः कथं जीविष्यति? स्वयमेव शनैर्नङ्क्ष्यतीत्यर्थः  ॥  ३५  ॥   

राज्यानवाप्तावनिष्टमाह--स इति। सहजो रिपुः--सपत्नीपुत्रत्वात्सहजः शत्रुः। ते बालः--भरतः रामस्य वशे कथं जीविष्यति--गो।  

१नाशाप्रवृत्तिक।  

२भरतादेर्भविग।  

 ॥ २।८।३४३५ ॥  ॥ २।८।३६ ॥   

अभिद्रुतमिवारण्ये सिंहेन गजयूथपम्।  

प्रच्छाद्यमानं रामेण भरतं त्रातुमर्हसि  ॥  ३६  ॥   

यदेवं अतो रामवृद्धिं निवार्य रक्षणीयस्तव पुत्र इत्याह--अभिद्रुतमिति। अरण्ये सिंहेनाभिद्रुतं गजयूथपमिव रामेण--राज्यप्राप्त्याप्रबलेन प्रच्छाद्यमानं--अभिभूयमानं परतं तदभिषेकनिरोधेन त्रातुमर्हसि  ॥  ३६  ॥   

 ॥ २।८।३६ ॥  ॥ २।८।३७ ॥   

दर्पान्निराकृता पूर्वं त्वया सौभाग्यवत्तया।  

राममाता सपत्नी ते कथं वैरं न यातयेत्? ॥  ३७  ॥   

अन्यथा सर्वथैव प्राप्तानर्थं त्वदात्मानमपि त्रातुमर्हसीत्याह--दर्पादित्यादि। कथं वैरं न यातयेदिति। वैरयातनं--वैरशुद्धिं त्वद्दास्यताऽऽपादनेन सम्पादयेदेवेत्यर्थः  ॥  ३७  ॥   

वैरशुद्धिः प्रतीकारो वैरनिर्यातनं च साऽ इत्यमरः।  

 ॥ २।८।३७ ॥  ॥ २।८।३८ ॥   

यदा हि रामः पृथिवीमवाप्स्यति  

प्रभूतरत्नाकरशैलपत्तनाम्।  

तदा गमिष्यस्यशुभं पराभवं  

सहैव दीना भरतेन भामिनि  ॥  ३८  ॥   

उपसंहरति--यदा हीत्यादि। पराभवं--दास्यरूपम्  ॥  ३८  ॥   

 ॥ २।८।३८ ॥  ॥ २।८।३९ ॥   

यदा हि रामः पृथिवीमवाप्स्यति  

ध्रुवं प्रनष्टो भरतो भविष्यति।  

अतो हि सञ्चिन्तय राज्यमात्मजे  

परस्य चाद्यैव विवासकारणम्  ॥  ३९  ॥   

इत्यार्षे श्रीमद्रामयणे वाल्मीकीये अयोध्याकाण्डे अष्टमः सर्गः।  

यतो जोषमवस्थाने सपुत्रायास्तेऽनर्थः, अत एव यथा स्यादात्मजे राज्यं तथा चिन्तय। अपि च शत्रुशेषो हि न स्थाप्यःऽ इति न्यायेन अद्यैव परस्य विवासकारणं च चिन्तय। धीगौ (३९) मानः सर्गः  ॥  ३९  ॥   

कैकेय्यनर्थमुक्त्वा भरतानर्थमाह--यदा हीति--गो।  

स्वोपजापपराकाष्ठां सूचयति--विवासेति  ॥   

 ॥ २।८।३९ ॥   

इति श्रीमद्रामायणामृतकतकटीकायां अयोध्याकाण्डेऽष्टमः सर्गः।  

