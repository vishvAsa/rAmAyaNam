+++
title = "०१८ रामेण दशरथसान्त्वनम्"
title_english = "018 Kaikeyi s harsh words"

+++
अष्टादशः सर्गः  

\[वनवासनिदेशः\]  

  

 ॥ २।१८।१ ॥   

स ददर्शासने रामो १निषण्णं पितरं शुभे।  

कैकेयीसहितं दीनं मुखेन परिशुष्यता  ॥  १  ॥   

अथ प्रविष्टरामस्य पितृवैमुख्यशोकहेतुप्रश्ने कैकेय्योत्तरकथनम्। स ददर्शेत्यादि। परिशुष्यता मुखेनोपलक्षितम्  ॥  १  ॥   

आसने--पर्यङ्केगो।  

१विषण्णं--ङ।  

 ॥ २।१८।१ ॥  ॥ २।१८।२ ॥   

स पितुश्चरणौ पूर्वमभिवाद्य विनीतवत्।  

ततो ववन्दे चरणौ कैकेय्यास्सुसमाहितः  ॥  २  ॥   

विनीतवत्--विनीत १ एव  ॥  २  ॥   

विनीतवदिति। सर्वलोकोत्तमस्य रामस्य लोकशिक्षार्थमेव विनयप्रदर्शनमिति वतिना सूचितम्सत्य।  

१स्सन्घ।  

 ॥ २।१८।२ ॥  ॥ २।१८।३ ॥   

रामेत्युक्त्वा तु वचनं बाष्पपर्याकुलेक्षणः।  

शशाक नृपतिर्दीनो नेक्षितुं नाभिभाषितुम्  ॥  ३  ॥   

भाषितुं न शशाकेति। रामेत्यक्षरद्वयोच्चारणाभ्यधिकमिति शेषः  ॥  ३  ॥   

 ॥ २।१८।३ ॥  ॥ २।१८।४ ॥   

तदपूर्वं नरपतेर्दृष्ट्वा रूपं भयावहम्।  

रामोऽपि भयमापन्नः पदा स्पृष्ट्वेव पन्नगम्  ॥  ४  ॥   

अपूर्वंइतः प्राक् अदृष्टपूर्वम्। भयावहं--विपत्तिशङ्काजननद्वारेणेति शेषः। पन्नगं पदा स्पृष्ट्वेव रामोऽपि स्वापराधशंकया भयमापन्नः  ॥  ४  ॥   

दशरथविषादस्य स्वापराधजन्यत्वशङ्कया भयं रामस्य--ति।  

 ॥ २।१८।४ ॥  ॥ २।१८।५६ ॥   

इन्दिरयैरप्रहृष्टैस्तं १क्लेशसन्तापकर्शितम्।  

निश्वसन्तं महाराजं व्यथिताकुलचेतसम्  ॥  ५  ॥   

ऊर्मिमालिनमक्षोभ्यं क्षुभ्यन्तमिव सागरम्।  

उपप्लुतमिवादित्यमुक्तानृतमृषिं यथा  ॥  ६  ॥   

अप्रहृष्टैःखिन्नैरिन्द्रियैरुपलक्षितं। क्लेशात्--मनःक्लेशात्। व्यथितं--खिन्नं आकुलं--सम्भ्रान्तं चेतो यस्य स  

तथा। ऊर्मिमालाऽस्यास्तीति तथा, व्रीह्यादित्वादिनिः। अक्षोभ्यमपि स्वतो निमित्तविशेषवशात्क्षुभ्यन्तं सागरमिव स्थितम्। उपप्लुतं--केतुग्रस्तम्। उक्तं--अनृतं येन स तथा तद्वन्निस्तेजस्कमित्यर्थः। दृष्ट्वा भयमापन्न इत्यनुषङ्गः  ॥   

 ॥ २।१८।५६ ॥  ॥ २।१८।७ ॥   

अचिन्त्यकल्पं हि पितुः तं शोकमुपधारयन्।  

बभूव संरब्धतरः समुद्र इव पर्वणि  ॥  ७  ॥   

पितुस्तं शोकमचिन्त्यकल्पं--अत्यन्तासम्भाव्यं उपधारयन्चिन्तयन्। समुद्रः पर्वणीव संरब्धतरः--अतिशयेन क्षुभितः बभूव। यद्यपि समुद्रस्य पर्वणि चन्द्रोदये हर्षात्क्षोभ इति प्रसिद्धिः अथापि इह क्षोभमात्रे दृष्टान्तः  ॥  ७  ॥   

 ॥ २।१८।७ ॥  ॥ २।१८।८ ॥   

चिन्तयामास च तदा रामः पितृहिते रतः।  

किं स्विदद्यैव नृपतिः न मां प्रत्यभिनन्दति  ॥  ८  ॥   

किंस्वित्--किन्नु  ॥  ८  ॥   

 ॥ २।१८।८ ॥  ॥ २।१८।९ ॥   

अन्यदा मां पिता दृष्ट्वा कुपितोऽपि प्रसीदति।  

तस्य मामद्य सम्प्रेक्ष्य १किमायासः प्रवर्तते  ॥  ९  ॥   

अद्यैवेत्येवकारव्यवच्छेद्यमुच्यते--अन्यदेत्यादि। तस्येति। तादृशस्य मद्दर्शने नित्यप्रीतिमत इत्यर्थः  ॥ ९ ॥   

१किमाश्वासःङ।  

 ॥ २।१८।९ ॥  ॥ २।१८।१० ॥   

स दीन इव शोकार्तो विषण्णवदनद्युतिः।  

कैकेयीमभिवाद्यैव रामो वचनमब्रवीत्  ॥  १०  ॥   

दीन इव--दीन एव। विषण्णवदनद्युतिः किं स्विदित्यनुकर्षः  ॥   

विषण्णवदनद्युतिः किन्नु? इति प्रत्येकं प्रश्नान्तरम्। तिलके तु--उत्तरार्धगतरामविशेषणमित्युक्तम्।  

 ॥ २।१८।१० ॥  ॥ २।१८।११ ॥   

कच्चिन्मया नापराद्धमज्ञानात्, येन मे पिता।  

कुपितः, तन्ममाचक्ष्व, त्वमेवैनं प्रसादय  ॥  ११  ॥   

प्रसादयेति। मत्कृतापराधशान्त्या इति शेषः  ॥  ११  ॥   

 ॥ २।१८।११ ॥  ॥ २।१८।१२१३ ॥   

अप्रसन्नमनाः किन्नु सदा मां प्रति वत्सलः।  

१विवर्णवदनो दीनो न हि मामभिभाषते  ॥  १२  ॥   

शारीरो मानसो वाऽपि कच्चिदेनं न बाधते।  

सन्तापो वाऽभितापो वा दुर्लभं हि सदा सुखम्  ॥  १३  ॥   

शारीरःशरीरव्याधिजः सन्तापः। मानसःआधिजोऽभितापः। न बाधते कच्चित्। कुतस्तत्प्रसङ्ग इत्यतः--दुर्लभमित्यादि। मानुषतनोः पापपुण्यारब्धत्वादित्याशयः  ॥  १३  ॥   

सदा मां प्रति वत्सलोऽप्यद्याप्रसन्नमनाः, मां किन्नु नाभिभाषत इत्यन्वयः।  

१विषण्णङ। च।  

 ॥ २।१८।१२१३ ॥  ॥ २।१८।१४१५ ॥   

कच्चिन्न किञ्चिद्भरते कुमारे प्रियदर्शने।  

शत्रुघ्ने वा महासत्त्वे मातृ़णां ममाशुभम्  ॥  १४  ॥   

अतोषयन्महाराजमकुर्वन्वा पितुर्वचः।  

मुहूर्तमपि नेच्छेयं १जीवितुं कुपिते नृपे  ॥  १५  ॥   

मातृ़णां वेति। विषय इति शेषः। अतोषयन्न कच्चिदित्यनुकर्षः  ॥  १४१५  ॥   

मातृ़णामिति निर्धारणे षष्ठी--गो। एतेषां विषये मम--मदीयं अशुभं--अपराधः न कच्चित्।  

अतोषयन्नित्यादेरुत्तरार्धेण वान्वयः। हेतौ शतृ। कुपित इत्युक्तकोपे हेतुः। व्याख्यारीत्या तु अतोषयन्नित्यर्धं भिन्नं वाक्यम्।  

१जीवितंङ।  

 ॥ २।१८।१४१५ ॥  ॥ २।१८।१६ ॥   

यतोमूलं नरः पश्येत् प्रादुर्भावमिहात्मनः।  

कथं तस्मिन् न वर्तेत प्रत्यक्षे सति दैवते  ॥  १६  ॥   

यतोमूलमिति। अलुगार्षः। यो नरः इहात्मनः प्रादुर्भावंशरीरप्ररिग्रहं यन्मूलंयत्कारणकं पश्येत्--जानीयात् सोऽसौ विवेकी उक्तहेतोरेव प्रत्यक्षे दैवते सिद्धे सति तस्मिन् पितरि आनुकूल्ये कथं न वर्तेत  ॥  १६  ॥   

मूलंप्रवृत्तिहेतुभूतं, आत्मनः--स्वस्य, प्रादुर्भावं--प्राकट्यं, यतः--यस्मात्शि। प्रादुर्भावंजन्म, मूलं--स्वप्रादुर्भावापादकं तपआदि च यतःपितुस्सकाशात्पश्येत्--सत्य।  

 ॥ २।१८।१६ ॥  ॥ २।१८।१७ ॥   

कच्चित्ते परुषं किञ्चिदभिमानात्पिता मम।  

उक्तो भवत्या १ रोषेण यत्रास्य लुलितं मनः  ॥  १७  ॥   

तेतव रोषेणकोपेन अभिमानात्--गर्वेण वा मम पिता परुषमुक्तो न कच्चित्। यत्रयेनास्य मनो लुलितम्  ॥  १७  ॥   

ते अभिमानात्तव वाल्लभ्यात्गो।  

१कोपेन येनास्यङ।  

लुलितंकलुषितं।  

 ॥ २।१८।१७ ॥  ॥ २।१८।१८१९ ॥   

एतदाचक्ष्व मे देवि तत्त्वेन परिपृच्छतः।  

किं निमित्तमपूर्वोऽयं विकारो मनुजाधिपे  ॥  १८  ॥   

एवमुक्ता तु कैकेयी राघवेण महात्मना।  

उवाचेदं सुनिर्लज्जा धृष्टमात्महितं वचः  ॥  १९  ॥   

सुनिर्लज्जा--पत्युरेवं क्लेशकरणलज्जारहिता। धृष्टं--प्रत्यक्षतो वनं गच्छऽ इतिस्ववचनविषय १ कालुष्यापेतं यथा तथा। आत्महितं--स्वपुत्राभिषेकविषयकम्  ॥  १९  ॥   

सुनिर्लज्जा--यशःप्रख्यापनरूपपत्युपकारार्थं--त्यक्तव्रीडा। आत्महितं--जीवानामुपकारकम्। धृष्टं प्रागल्भ्यरहितंशि।  

१दार्ढ्योपेतंघ।  

 ॥ २।१८।१८१९ ॥  ॥ २।१८।२० ॥   

न राजा कुपितो राम व्यसनं नास्य किञ्चन।  

किञ्चिन्मनोगतं त्वस्य त्वद्भयान्नाभिभाषते  ॥  २०  ॥   

मनोगतमिति। त्वदप्रियकरमिति शेषः  ॥  २०  ॥   

 ॥ २।१८।२० ॥  ॥ २।१८।२१ ॥   

प्रियं त्वामप्रियं वक्तुं वाणी नास्य प्रवर्तते।  

तदवश्यं त्वया कार्यं यदनेनाऽऽश्रुतं १ मयि  ॥  २१  ॥   

तदेव प्रदर्श्यते--प्रियमित्यादि। तदवश्यमिति। तदनेन मयि--मद्विषये आश्रुतं, तदप्रियमपि ते त्वयाऽवश्यं कार्यं यदि पितृसुखसम्पिपादयिषेति शेषः  ॥  २१  ॥   

१ममङ।  

 ॥ २।१८।२१ ॥  ॥ २।१८।२२ ॥   

एष मह्यं वरं दत्त्वा पुरा मामभिपूज्य च।  

स पश्चात्तप्यते राजा यथाऽन्यः प्राकृतस्तथा  ॥  २२  ॥   

किं तदित्यपेक्षायामाह--एष इत्यादि। स पश्चादिति। प्रतिश्रुतवरदानकाल इति यावत्  ॥  २२  ॥   

 ॥ २।१८।२२ ॥  ॥ २।१८।२३ ॥   

अतिसृज्य १ददानीति वरं मम विशाम्पतिः।  

स निरर्थं गतजले सेतुं बन्धितुमिच्छति  ॥  २३  ॥   

गतजले सेतुं बन्धितुमिच्छतीति। दानस्य पूर्वमेव वृत्तत्वात्तत्प्रयुक्तव्यवहारपरिहारचिन्ताऽस्य व्यर्थेत्यर्थः  ॥  २३  ॥   

१ददामीतिङ।  

 ॥ २।१८।२३ ॥  ॥ २।१८।२४ ॥   

धर्ममूलमिदं राम विदितं च सतामपि।  

तत्सत्यं न त्यजेद्राजा कुपितस्त्वत्कृते यथा  ॥  २४  ॥   

सतां विदितमिति। क्तस्य च वर्तमानेऽ ति षष्ठी। मतिबुद्धिऽ इत्यादिना वर्तमाने क्तः। त्वत्कृतेमन्निमित्तत्वत्प्रयोजनान्तरायवशात् मयि कुपितो राजा कोपदोषेण तत्सत्यं यथा न त्यजेत्तथा कुर्विति भावः  ॥  २४  ॥   

मद्विवाहकाले हि त्वत्पित्रा मयि यो जायते तस्मै राज्यदानं प्रतिज्ञातम्। तादृशपूर्वप्रतिज्ञानिर्वर्तनायैव मयापीदानीं निर्बंध्यत इति वा भावः। तर्हि किमर्थं देवासुरसङ्ग्रामदत्तवरद्वयेन निर्बन्धनमिति चेदत्र वक्तव्यं--विवाहकाले तथोक्तत्वात् कदाचिद्राजा धार्ष्ट्यादुत्पथं गच्छेदित्यादि उत्तरत्र व्याख्यात्रैव वक्ष्यत इति (अयो।१०७,३श्लो।)।  

 ॥ २।१८।२४ ॥  ॥ २।१८।२५ ॥   

यदि तद्वक्ष्यते राजा शुभं वा यदि वाऽशुभम्।  

करिष्यसि ततः सर्वमाख्यास्यामि पुनस्त्वहम्  ॥  २५  ॥   

तदर्थं राजा शुभं वा यदि वाशुभं वक्ष्यते तत्सर्वं त्वं यदि करिष्यसि ततोऽहं सर्वं पुनःविशिष्य आख्यास्यामीति। मत्प्रदत्तवरनिमित्तः क्लेश इति सामान्यत उक्तमेव  ॥  २५  ॥   

ब्रूञ् व्यक्तायां वाचिऽ इति धातोरुभयपदित्वात् लृटि वक्ष्यत इत्यपि रूपम्। केचित्तु वक्ष्यत इति कर्मणि रूपं, राजाऽ इति च तृतीयान्तमित्याहुः--सत्य।  

 ॥ २।१८।२५ ॥  ॥ २।१८।२६ ॥   

यदि त्वभिहितं राज्ञा त्वयि तन्न विपत्स्यते।  

ततोऽहमाभिधास्यामि न ह्येष त्वयि वक्ष्यति  ॥  २६  ॥   

राज्ञाराजानुमत्या मया यदभिहितं, तत् त्वयि यदि न विपत्स्यतेन व्यर्थं भविष्यति ततोऽहमेवाभिधास्यामि। वक्तुं राजैवेत्यत्राह--न हीत्यादि। त्वदप्रियत्वात्त्वन्मुखमवलोक्येति शेषः  ॥  २६  ॥   

शुभं वाशुभंवा राजा यदि वक्ष्यति तर्हि करोम्येव। तर्हि किमर्थं आख्यास्यामि पुनस्त्वहंऽ इति उच्यते इति शंकां समाधत्ते यदि त्वभिहितमित्यादिना। राजा तु--साक्षान्न वक्ष्यत्येव। अतो राज्ञो विवक्षितमहमेव वक्ष्यामीत्यर्थः। राज्ञाऽभिहितं चेद्यदि करोषि, तमेवाभिप्रायमहमेव वक्ष्ये। वक्ता को वा भवतु। राज्ञस्त्वभिमतमेवेति भावः। एतदेवस्पष्टीकृतं श्रीरामेणापि तद्ब्रूहि वचनं देवि राज्ञो यदभिकाङ्क्षितम्ऽ इति ॥   

 ॥ २।१८।२६ ॥  ॥ २।१८।२७ ॥   

एतत्तु वचनं श्रुत्वा कैकेय्या समुदाहृतम्।  

उवाच व्यथितो रामस्तां देवीं नृपसन्निधौ  ॥  २७  ॥   

एवं रामेणाप्युक्तकरणव्यवस्थायां पृष्टायां रामोऽपि दशरथवद्वक्तव्यघोरापरिज्ञानात् यदि शक्यं तदा करोमिऽ इत्यनुक्त्वा सर्वथैव करिष्य इति प्रतिजानीते--एतत्त्वित्यादि  ॥  २७  ॥   

तमार्जवसमायुक्तंऽ इत्यनुपदं दर्शनात् एवं व्याख्यातम्  

 ॥ २।१८।२७ ॥  ॥ २।१८।२८ ॥   

अहो धिङ्नार्हसि देवि वक्तुं मामीदृशं वचः।  

अहं हि वचनाद्राज्ञः पतेयमपि पावके  ॥  २८  ॥   

ईदृशमिति। यदि करोषिऽ इत्यकरणशङ्कावचनमित्यर्थः ॥   

 ॥ २।१८।२८ ॥  ॥ २।१८।२९ ॥   

भक्षयेयं विषं तीक्ष्णं पतेयमपि चार्णवे।  

नियुक्तो गुरुणा पित्रा नृपेण च हितेन च  ॥  २९  ॥   

गुरुणा--इहामुत्र हितोपदेष्ट्रा  ॥  २९  ॥   

 ॥ २।१८।२९ ॥  ॥ २।१८।३० ॥   

तद्ब्रूहि वचनं देवि राज्ञो यदभिकाङ्क्षितम्।  

करिष्ये प्रतिजाने च रामो द्विर्नाभिभाषते  ॥  ३०  ॥   

प्रतिजाने चेति। सर्वथा कृतसुकृतादिसाक्षितयेति शेषः। तदेव स्थिरीक्रियते--रामो द्विर्नाभिभाषत इति। प्रतिज्ञातार्थविषये द्विःप्रतिज्ञाप्रयोजनं सकृदुक्तत्वात्, तस्य पश्चादनिष्टताद्युपाधितो द्वितीयवारं तदभावविषयं न ब्रवीति। उक्तमुक्तमेव, न सर्वथा तद्वैपरीत्यप्रसङ्ग इत्यर्थः  ॥  ३०  ॥   

 ॥ २।१८।३० ॥  ॥ २।१८।३१३२ ॥   

तमार्जवसमायुक्तमनार्या सत्यवादिनम्।  

उवाच रामं कैकेयी वचनं भृशदारुणम्  ॥  ३१  ॥   

पुरा दैवासुरे युद्धे पित्रा ते मम, राघव  

रक्षितेन वरौ दत्तौ १विशल्येन २महारणे  ॥  ३२  ॥   

विशल्येन--पश्चाच्छल्यापाकरणपुर्वकं रक्षितेन  ॥  ३२  ॥   

देवासुरयुद्धान्तर्गते महारणे--दशरथकर्तृकावान्तरशम्बरासुरयुद्ध इत्यर्थः। तेन न पौनरुक्त्यम्। महारणे सशल्येन मया रक्षितेन ते पित्रा मम वरौ दत्तौ इत्यन्वयः।  

१सशल्येनङ। च।  

२मया रणेङ।  

पूर्वं सशल्येनेति शेषः।  

 ॥ २।१८।३१३२ ॥  ॥ २।१८।३३ ॥   

तत्र मे याचितो राजा भरतस्याभिषेचनम्।  

गमनं दण्डकारण्ये तव चाद्यैव, राघव  ॥  ३३  ॥   

तत्र म इति। मम तयोर्वरयोः एकेनेति शेषः। अद्यैवएतत्क्षण एवेत्यर्थः  ॥  ३३  ॥   

तत्र वरप्रदाननिमित्तंगो।  

 ॥ २।१८।३३ ॥  ॥ २।१८।३४ ॥   

यदि सत्यप्रतिज्ञं त्वं पितरं १ कर्तुमिच्छसि।  

आत्मानं च, नरश्रेष्ठ मम वाक्यमिदं शृणु  ॥  ३४  ॥   

आत्मानं चेति। त्वयाऽपि मदुक्तकृतेः सशपथं प्रतिज्ञातत्वादित्याशयः  ॥  ३४  ॥   

१कर्तुमर्हसिङ।  

 ॥ २।१८।३४ ॥  ॥ २।१८।३५ ॥   

१अनुदेशे पितुस्तिष्ठ २यथानेन प्रतिश्रुतम्।  

त्वयारण्यं प्रवेष्टव्यं नव वर्षाणि पञ्च च  ॥  ३५  ॥   

यथा तेन दशरथेन वरद्वयं प्रतिश्रुतं तस्मिन् पितुरनुदेशेनियोगसम्पादने तिष्ठव्यवस्थितो भव। अतःत्वयेत्यादि  ॥  ३५  ॥   

१सन्निदेशेसर्वत्र  

२यदनेनङ।  

 ॥ २।१८।३५ ॥  ॥ २।१८।३६४० ॥   

भरतश्चाभिषिच्येत यदेतदभिषेचनम्।  

त्वदर्थे विहितं राज्ञा तेन सर्वेण, राघव  ॥  ३६  ॥   

सप्त सप्तच वर्षाणि दण्डकारण्यमाश्रितः।  

अभिषेकमिदं त्यक्त्वा १जटाचीरधरो भव  ॥  ३७  ॥   

भरतः कोसल २ पतेः प्रशास्तु वसुधामिमाम्।  

नानारत्नसमाकीर्णां सवाजिरथ ३ कुञ्जराम्  ॥  ३८  ॥   

एतेन त्वां नरेन्द्रोऽयं कारुण्येन समाप्लुतः।  

शोकैः सङ्क्लिष्टवदनो न शक्नोति निरीक्षितुम्  ॥  ३९  ॥   

एतत्कुरु नरेन्द्रस्य वचनं रघुनन्दन  

सत्येन महता, राम तारयस्व नरेश्वरम्  ॥  ४०  ॥   

सत्येन--सत्यपरिपालनेन  ॥  ४०  ॥   

अभिषेचनंअभिषेचनोपकरणं यदेतत् राज्ञा त्वदर्थे विहितं तेन सर्वेण भरतोऽभिषिच्येतेत्यन्वयः।  

१जटाजिनङ।  

२पुरेङ।  

३सङ्कुलांङ। च।  

एतेनएतत्कारणकेन, कारुण्येन--दैन्येन।  

 ॥ २।१८।३६४० ॥  ॥ २।१८।४१ ॥   

इतीव तस्यां परुषं वदन्त्यां  

न चैव रामः प्रविवेश १ शोकम्।  

प्रविव्यथे चापि महानुभावः  

राजा तु पुत्रव्यसनाभितप्तः  ॥  ४१  ॥   

इत्यार्षे श्रीमद्रामायणे वाल्मीकीये अयोध्याकाण्डे अष्टादशः सर्गः  

इतिइत्येवं। राजा तुराजैव। पुत्रव्यसनं--भाविवियोगव्यसनम्। कवि (४१) मानः सर्गः  ॥  ४१  ॥   

इति श्रीमद्रामायणामृतकतकटीकायां अयेध्याकाण्डे अष्टादशः सर्गः  

 ॥ २।१८।४१ ॥   

