+++
title = "००९ कैकेय्याः क्रोधागारप्रवेशः"
title_english = "009 Manthara s success in poisoning Kaikeyi s mind"

+++
नवमः सर्गः  

रामप्रवासनाध्यवसायः  

 ॥ २।९।१ ॥   

एवमुक्ता तु कैकेयी क्रोधेन ज्वलितानना।  

दीर्घमुष्णं विनिश्वस्य मन्थरामिदमब्रवीत्  ॥  १  ॥   

एवं तृतीयपर्याये--च्यैष्ठ्यक्रमप्राप्तियुक्तेः भरतराज्यभ्रंशहेतोः उपदेशात्, वैरनिर्यातनरूपस्य स्वदास्यप्राप्तिहेतोश्चोपदेशात्, जन्मप्रभृतिमन्थराया अपि निजहितैषित्वाविशयात्, तादृश्या तया त्रिर्वाचा चोपदिश्यमानत्वात्, दीक्षितपशुगृहन्यायेन पुनःपुनः श्रवणे परमस्वस्थस्याप्यभ्यस्यमानार्थे तात्त्विकत्वबुद्धेः लोकस्वाभाव्यात्, अन्ततः स्वकार्याय देवैरेव चित्तक्षोभस्य सम्पादनाच्च मन्थरावासक्यानुष्ठानमेव हितम्मन्यमाना तन्निर्वाहोपायमनुतिष्ठति। एवमुक्ता त्वित्यादि। क्रोधेन--दास्यप्राप्तिश्रवणजेन  ॥  १  ॥   

 ॥ २।९।१ ॥  ॥ २।९।२ ॥   

अद्य राममितः क्षिप्रं वनं प्रस्थापयाम्यहम्।  

यौवराज्येन भरतं १क्षिप्रमेवाभिषेचये  ॥  २  ॥   

प्रस्थापयामि--प्रस्थापयितुमुद्युक्ताऽस्मि। तथा-- अभिषेचयऽ इत्यपि  ॥  २  ॥   

क्षिप्रमद्याभि--ङ। च।  

 ॥ २।९।२ ॥  ॥ २।९।३ ॥   

इदं त्विदानीं सम्पश्य केनोपाये १ मन्थरे  

भरतः प्राप्नुयाद्राज्यं न तु रामः कथञ्चन  ॥  ३  ॥   

केवलोत्साहस्याकिञ्चित्करत्वात्तन्निर्वाहोपायं पृच्छति--इदं त्वित्यादि। रामो ज्येष्ठपुत्रः राज्ञोऽतिप्रियश्च। ततस्तस्य विवासनं युष्मदस्मदुत्साहमात्रासाध्यं अत इहोपायं चिन्तयेत्यर्थः ॥ ३ ॥   

साधयेङ।  

 ॥ २।९।३ ॥  ॥ २।९।४ ॥   

एवमुक्ता तया देव्या मन्थरा पापदर्शिनी।  

रामार्थमुप १ हिंसन्ती कैकेयीमिदमब्रवीत्  ॥  ४  ॥   

रामार्थं--रामाभिषेकरूपप्रयोजनम्  ॥  ४  ॥   

हिंसन्तींङ।  

 ॥ २।९।४ ॥  ॥ २।९।५ ॥   

हन्तेदानीं प्रवक्ष्यामि कैकेयि श्रूयतां च मे।  

यथा ते भरतो राज्यं पुत्रः प्राप्स्यति केवलम्  ॥  ५  ॥   

ते पुत्र एव केवलं प्राप्स्यति न तु राम इत्यर्थः  ॥  ५  ॥   

केवलं राज्यं--कृत्स्नं राज्यम्। निर्णीते केवलमिति त्रिलिङ्गं त्वेककृत्स्नयोःऽ--गो।  

 ॥ २।९।५ ॥  ॥ २।९।६ ॥   

किं न स्मरसि कैकेयि स्मरन्ती वा निगूहसे।  

यदुच्यमानमात्मार्थं मत्तस्त्वं श्रोतुमिच्छसि  ॥  ६  ॥   

अहं वक्ष्याम्येवोपायं अपि तु त्वमविज्ञाय पृज्छसि? ज्ञात्वापि मन्मुखाच्छ्रोतुं गोपयसि वा? इति पृच्छति--किं नेत्यादि। उच्यमानमात्मार्थमिति। आत्मप्रयोजनं प्रत्युपायमिति शेषः  ॥  ६  ॥   

 ॥ २।९।६ ॥  ॥ २।९।७ ॥   

मयोच्यमानं यदि ते श्रोतुं छन्दो विलासिनि  

श्रूयतामभिधास्यामि श्रुत्वा चापि विमृश्यताम्  ॥  ७  ॥   

भवतु यथा तथा वा। मयोच्यमानं तदुपायतत्त्वं श्रोतुं छन्दः--इच्छा यदि, तदा श्रूयताम्। १ छन्द इच्छा वेदपद्येऽ इति कोशः  ॥  ७  ॥   

१ छन्दः पद्येऽभिलाषे चऽ इत्यमरः।  

 ॥ २।९।७ ॥  ॥ २।९।८ ॥   

श्रुत्वैवं वचनं तस्या मन्थरायास्तु कैकयी।  

किञ्चिदुत्थाय शयनात् स्वास्तीर्णादिदमब्रवीत्  ॥  ८  ॥   

श्रवणे, श्रुतार्थानुष्ठाने चोत्साहो दर्शितः--उत्थायेत्यादिना  ॥  ८  ॥   

उत्थानहेतुर्न शय्यादोष इत्याह--स्वास्तीर्णादिति--गो।  

 ॥ २।९।८ ॥  ॥ २।९।९११ ॥   

कथय त्वं १ममोपायं केनोपायेन मन्थरे  

भरतः प्राप्नुयाद्राज्यं न तु रामः कथञ्चन  ॥  ९  ॥   

एवमुक्ता तु कैकेय्या मन्थरा पापदर्शिनी।  

रामार्थमुपहिंसन्ती कुब्जा वचनमब्रवीत्  ॥  १०  ॥   

२पुरा देवासुरे युद्धे सह राजर्षिभिः पतिः।  

अगच्छत् त्वामुपादाय देवराजस्य साह्यकृत्  ॥  ११  ॥   

देवासुर इति। येषां च विरोधःऽ इत्येकत्वम्। तत्संबन्धिनीति यावत्। दण्डकान् प्रत्यगच्छत्  ॥  ११  ॥   

१महोपायंङ।  

२पुरा दैवासुरेङ।  

अत्र परत्वात् विभाषावृक्षमृगऽ (२४१२) इति प्राप्तं चकारेण बाध्यत इति दीक्षितः। अनेन नित्यत्वमुक्तम्। व्याख्यायां च देवासुराःऽ इत्यत्र नायमेकवद्भावः। तद्विरोधस्य कादाचित्कत्वात्। अमृतादिप्रयुक्तः खलु कादाचित्क एव हि तेषां विरोधः। अमृतमथनकाले तेषां विरोधाभावात्ऽ इत्युक्तम्। युद्धकाण्डे च देवासुराणां क्रुद्धानांऽ (९०२५) इति दृश्यते। अतोऽत्र दैवासुरेऽ इति पाठ एव श्रेयान् देवासुरेऽ इत्येकवद्भावाप्रसक्तेरिति। तयोर्विरोधस्य स्वाभाविकत्वे युक्त एकवद्भावः।  

 ॥ २।९।९११ ॥  ॥ २।९।१२ ॥   

दिशमास्थाय कैकेयि दक्षिणां दण्डकान् प्रति।  

वैजयन्तमिति ख्यातं पुरं यत्र तिमिध्वजः  ॥  १२  ॥   

यत्र--दण्डकेषु, वैजयन्तमिति पुरं ख्यातम्। तत्र तिमिध्वजो नामाभूत्  ॥  १२  ॥   

 ॥ २।९।१२ ॥  ॥ २।९।१३ ॥   

स शम्बर इति ख्यातः शतमायो महासुरः।  

ददौ शक्रस्य सङ्ग्रामं देङ्सङ्घै १ रनिर्जितः  ॥  १३  ॥   

स एव लोकप्रसिद्धमायावी शम्बरश्च शक्रस्य सङ्ग्रामं ददाविति--शक्रेण प्रतियुद्धमकरोदित्यर्थः  ॥  १३  ॥   

१रनिन्दितःङ।  

 ॥ २।९।१३ ॥  ॥ २।९।१४ ॥   

तस्मिन् महति सङ्ग्रामे पुरुषान् क्षतविक्षतान्।  

रात्रौ प्रसुप्तान् घ्नन्ति स्म १तरसाऽऽसाद्य राक्षसाः  ॥  १४  ॥   

क्षतविक्षतशब्दौ क्रमाद्भावकर्मणोः। औक्षणु हिंसायाम्। तस्मान्निष्ठायामिडभावः। विक्षतेः टित्वात् अनुदात्तोपदेश--ऽइत्यनुनासिकलोपः। क्षतैः--अस्त्रशस्त्रवधैः विशेषेण विद्धा इत्यर्थः। रात्रौ प्रसुप्तान्--दिवायुद्धश्रान्त्या। तरसा--बलेन  ॥  १४  ॥   

क्षताः--बाणशूलादिभिः सङ्जातव्रणाः, विक्षताः--खड्गपरशुपट्टसादिभिर्विविधं प्रहृताः। तान् प्रसुप्तान् इत्यभिधानात् क्षतविक्षतत्वं दिवायुद्धकृतमित्यवगम्यते--गो।  

१तरसापास्यङ।  

२क्षणु हिंसायाम्। नपुंसके भावं क्तःऽ इति क्तप्रत्यये-- क्षतंऽ इति रूपम् ॥   

 ॥ २।९।१४ ॥  ॥ २।९।१५ ॥   

तत्राकरोन्महद्युद्धं राजा दशरथस्तदा।  

असुरैश्च महाबाहुः शस्त्रैश्च शकलीकृतः  ॥  १५  ॥   

तत्रेति। तद्रात्र्यामित्यर्थः। शकलीकृत इति। सर्वाङ्गेषु प्रहृत इत्यर्थः  ॥  १५  ॥   

 ॥ २।९।१५ ॥  ॥ २।९।१६ ॥   

अपवाह्य त्वया देवि सङग्रामान्नष्टचेतनः।  

तत्रापि विक्षतः शस्त्रैः पतिस्ते रक्षितस्त्वया  ॥  १६  ॥   

त्वया--सारथ्यं कुर्वाणया सङ्ग्रामादन्यतोऽपवाह्य नष्टचेतनः--मूर्छितः राजा रक्षितः। यत्र रक्ष्यते, तत्रापि पुनः शस्त्रैर्विक्षतः, ततोऽप्यपवाह्य रक्षितः  ॥  १६  ॥   

 ॥ २।९।१६ ॥  ॥ २।९।१७ ॥   

तुष्टेन तेन दत्तौ ते द्वौ वरौ शुभदर्शने  

स त्वयोक्तः पतिर्देवि यदेच्छेयं तदा वरौ  ॥  १७  ॥   

गृह्णीयामिति, तत्तेन तथेत्युक्तं महात्मना।  

तेन--एवं द्विः प्राणरक्षणेन हेतुना तुष्टेन तेन राज्ञा इत्यर्थः। तत्तेनेति। तत्--त्वदुक्तं वचनम्। तेन--राज्ञेत्यर्थः  ॥  १७  ॥   

 ॥ २।९।१७ ॥  ॥ २।९।१८ ॥   

१अनभिज्ञाऽसि तद्देवि त्वयैव २कथिता पुरा  ॥  १८  ॥   

अनभिज्ञाऽसि--विस्मृताऽसि। चिरकालवशात्  ॥  १८  ॥   

१अनभिशा ह्यहं--ङ। च।  

पाठान्तरे--अहं अनभिज्ञा, कथं तर्हि ज्ञातमित्यत्र--त्वयैवेति। अहं कथितेत्यन्वयः।  

२कथितंङ। च।  

 ॥ २।९।१८ ॥  ॥ २।९।१९ ॥   

१तथैषा तव तु स्नेहान्मनसा धार्यते मया।  

रामाभिषेकसम्भारान्निगृह्य विनिवर्तय  ॥  १९  ॥   

यथा कथिता, तथैषा कथेति योजना। अभिषेकसम्भारात् वरबलेन निगृह्य--निरुध्य, अभिषेकं विनिवर्तय  ॥  १९  ॥   

१कथैषा--ङ। च।  

 ॥ २।९।१९ ॥  ॥ २।९।२० ॥   

तौ च याचस्व भर्तारं भरतस्याभिषेचनम्।  

प्रव्राजनं च रामस्य वर्षाणि तु चतुर्दश  ॥  २०  ॥   

निवर्तनप्रकारमाह--तौ वरावित्यादि। भर्तारं तौ वरौ याचस्व। याचिर्द्विकर्मकः। तेन दानेऽनुमते, तयोरेकेन भरतस्याभिषेचनं, अपरेण रामस्य प्रव्राजनं च वृणु इति शेषः  ॥  २०  ॥   

प्रव्राजनं चेत्येवरूपौ तौ वरौ याचस्वेति वाऽन्वयः।  

 ॥ २।९।२० ॥  ॥ २।९।२१ ॥   

चतुर्दश हि वर्षाणि रामे प्रव्राजिते वनम्।  

प्रजाभावगतस्नेहः स्थिरः पुत्रो भविष्यति  ॥  २१  ॥   

चतुर्दशसङ्ख्या किमर्थेत्यत्राह--चतुर्दशेत्यादि। प्रजानां भावगतः--आन्तरगतो यः स्नेहः--त्वत्पुत्रोऽनुरागः तेन हेतुना स्थिरस्तथा  ॥   

प्रजाभावगतः स्नेहः--यस्य स तथोक्तः--गो। ति।  

 ॥ २।९।२१ ॥  ॥ २।९।२२ ॥   

क्रोधागारं प्रविस्याद्य क्रुद्धेवाश्वपतेः सुते  

शेष्वानन्तर्हितायां त्वं भूमौ मलिनवासिनी  ॥  २२  ॥   

एवमुपायमुपदिश्य तत्प्रवर्तनोपायमप्याह--क्रोधागारमित्यादि। राज्ञा कलहे यद्गृहं स्त्रियः प्रविशन्ति--तत् क्रोधागारम्। क्रुद्धेव--क्रुद्धैव सती--क्रोधहेतुमस्मदुपदिष्टं तत्सान्त्वनेऽप्यविस्मरन्तीति यावत्। अयमेवार्थो विव्रियते--शेष्वानन्तर्हितायामित्यादिना। अनन्तर्हितायां--अनास्तृतायाम्  ॥  २२  ॥   

 ॥ २।९।२२ ॥  ॥ २।९।२३ ॥   

मा स्मैनं प्रत्युदीक्षेथा मा चैनमभिभाषथाः।  

रुदन्ती पार्थिवं दृष्ट्वा जगत्यां शोकलालसा  ॥  २३  ॥   

जगत्यां--भुवि। शेष्वेति शेषः  ॥  २३  ॥   

 ॥ २।९।२३ ॥  ॥ २।९।२४ ॥   

दयिता त्वं सदा भर्तुरत्र मे नास्ति संशयः।  

त्वत्कृते स महाराजो विशेदपि हुताशनम्  ॥  २४  ॥   

एवं सति कार्यसिद्धिर्भवत्येवेत्याह--दयितेत्यादि। त्वत्कृतेत्वत्प्रीणननिमित्तम्  ॥  २४  ॥   

 ॥ २।९।२४ ॥  ॥ २।९।२५२६ ॥   

न त्वां क्रोधयितुं शक्तो न क्रुद्धां प्रत्युदीक्षितुम्।  

तव प्रियार्थं राजा हि प्राणानपि परित्यजेत्  ॥  २५  ॥   

मणिमुक्तासुवर्णानि रत्नानि विविधानि च।  

दद्याद्दशरथो राजा मा स्म तेषु मनः कृथाः  ॥  २६  ॥   

वरदानव्यतिरिक्तानशेषाननुनयान् मा स्वीकुरुऽ इत्युपदिशति--मणीत्यादि  ॥  २६  ॥   

इदं श्लोकं सर्वत्र न ह्यतिक्रमितुंऽ इत्यस्यानन्तरं उपलभ्यते  ॥   

 ॥ २।९।२५२६ ॥  ॥ २।९।२७ ॥   

न ह्यतिक्रमितुं शक्तस्तव वाक्यं महीपतिः।  

मन्दस्वभावे बुध्यस्व सौभाग्यबलमात्मनः  ॥  २७  ॥   

नन्वनुनयानङ्गीकारे मम धिक्कारो भविष्यतीति भयं त्याजयति--मन्देत्यादिना। त्वत्सौभाग्य १ विस्मयं अविस्मृत्य धिक्कारभयं दूरे त्यजेत्यर्थः  ॥  २७  ॥   

१वैभवं विस्मत्य--क।  

 ॥ २।९।२७ ॥  ॥ २।९।२८ ॥   

यो तौ १दैवासुरे युद्धे वरौ दशरथो ददौ।  

तौ स्मारय महाभागे सोऽर्थो न २ त्वामतिक्रमेत्  ॥   

सर्वानुनये धिक्कृते किं मया कर्तव्यम्ऽ इति राजप्रश्ने प्राप्ते कर्तव्यमुत्तरमुपदिशति--यौ तौ इत्यादि। सोऽर्थ इति--वरप्राप्तिरूपोऽर्थ इत्यर्थः। नातिक्रमेदिति। सर्वथा सिद्ध्यत्येव, राज्ञः सत्यप्रतिज्ञत्वादित्याशयः  ॥  २८  ॥   

अत्र ११ तमपद्य इव देवासुर इति कुत्रचित्पाठो दृश्यते ॥  परन्तु पूर्वोक्तरीत्या समाहारासम्भवात्--युद्धकाण्डे देवासुराणांऽ -- (९०२५) इत्येव सर्वकोशेषु पाठोपलब्धेः--समाहारे देवासुराणांऽ इति बहुवचनासम्भवात्-- देवासुरेऽ इति पाठे तत्पदस्य देवासुरसम्बन्धिनि लक्षणाया वक्तव्यत्वात् च दैवासुरेऽ इत्येव पाठः स्यादिति विभावयामः।  

१देवासुरे--ङ। च।  

सोऽर्थो न त्वा क्रमेदति--सोऽर्थो मा त्वामतिक्रमेत्--इति पाठान्तरे।  

२त्वा क्रमेदपिङ।  

 ॥ २।९।२८ ॥  ॥ २।९।२९ ॥   

यदा तु ते वरं दद्यात् स्वयमुत्थाप्य राघवः।  

व्यवस्थाप्य महाराजं त्वमिमं वृणुया वरम्  ॥  २९  ॥   

व्यवस्थाप्य--शपथैः आवश्यकप्रदानकं कृत्वा इत्यर्थः  ॥  २९  ॥   

उत्थाप्य--भूमौ शयानां त्वामिति शेषः।  

 ॥ २।९।२९ ॥  ॥ २।९।३०३१ ॥   

रामं प्रव्राजयारण्ये नव वर्षाणि पञ्च च।  

भरतः क्रियतां राजा पृथिव्याः पार्थिवर्षभः  ॥  ३०  ॥   

चतुर्दश हि वर्षाणि रामे प्रव्राजिते वनम्।  

रूढश्च कृतमूलश्च शेषं स्थास्यति ते सुतः  ॥  ३१  ॥   

प्रव्राजनस्य चतुर्दशसङ्ख्यावैशिष्ट्यवरणमात्रेण कार्यासिद्धिर्भवत्येव। सर्वथा प्रव्राजनन्त्वतिघोरतया, अशेषलोकविरुद्धमित्याशयेनाह--चतुर्दश हीत्यादि। यथा महावृक्षः चतुर्दशवर्षं परिपालितः प्ररूढमहाशाखः कृतमूलः, सिद्धदृढमूलावरोहश्च भवति एवं प्रतिष्ठिताशेषबाह्याभ्यन्तरराज्यपरिकरः भवति। अतः परं, शेषं--यावज्जीवं वृक्षवदेव स्वत एवाशक्योन्मूलनश्च भवतीत्यर्थः  ॥  ३१  ॥   

पार्थिवर्षभ इत्यनन्तरं इति शब्द ऊह्यः।  

कृतमूलः--स्ववशीकृतमूलबलः--गो।  

सर्वथा प्रव्राजनावरणे आशयमाह--प्रव्राजनस्येति।  

ते सुत इति शेषः।  

 ॥ २।९।३०३१ ॥  ॥ २।९।३२ ॥   

रामप्रव्राजनं चैव देवि याचस्व तं वरम्।  

एवं सिद्ध्यन्ति पुत्रस्य सर्वार्थास्तव भामिनि  ॥  ३२  ॥   

यदेवं अतः--रामेत्यादि। चाद्भरताभिषेकः ह ॥  ३२  ॥   

 ॥ २।९।३२ ॥  ॥ २।९।३३ ॥   

एवं प्रव्राजितश्चैव रामोऽरामो भविष्यति।  

भरतश्च हतामित्रः तव राजा भविष्यति  ॥  ३३  ॥   

अराम इति। अप्रियो भविष्यतीत्यर्थः  ॥  ३३  ॥   

"यद्वा रामो भविष्यति--एक एव भविष्यतीत्यर्थः"--गो। रमयत्यानन्दयतीति रामः--मुनीनिति शेषः--ती। वस्तुतस्तु-- पिताऽपिता भवतिऽ इत्यादाविव--राम इति व्यपदेशार्ह एव स न भवति ॥  यतः सः वनंगतः नामरूपरहितः--क्रमेण जनानामविदितप्रायः स्यादितिभावः।  

तव भरत इत्यन्वयः।  

 ॥ २।९।३३ ॥  ॥ २।९।३४ ॥   

येन कालेन रामश्च वनात् प्रत्यागमिष्यति।  

१अन्तर्बहिश्च पुत्रस्ते कृतमूलो भविष्यति  ॥  ३४  ॥   

सङ्गृहीतमनुष्यश्च सुहृद्भिः सार्धमात्मवान्।  

अन्तर्बहिरिति। प्रकृतीनामितिशेषः। स्नेहः प्रवासाश्रयःऽ इति न्यायेन प्रजानां तद्गतस्नेहः चिरविप्रयोगतो नश्यतीत्यर्थः। कृतमूलत्वस्यैव विवरणं--सङ्गृहीतेत्यादि। सम्यक् परिपालनेन सङ्गृहीताः--अनुरञ्जिताः मनुष्याः--पौरा जानपदाश्च येन स तथा। तत्र हेतुः--आत्मवानित्यादिः  ॥  ३४  ॥   

१तेन कालेन--ङ।  

कृतमूलः--रूढमूलः--गो।  

 ॥ २।९।३४ ॥  ॥ २।९।३५ ॥   

प्राप्तकालन्तु ते मन्ये राजानं वीतसाध्वसा  ॥  ३५  ॥   

रामाभिषेक१सम्भारान्निगृह्य विनिवर्तय।  

उपदिष्टमुपदेशं निगमयति--प्राप्तेत्यादि। राजानं प्रति वीतसाध्वसा सती विनिवर्तय इति। वरबलादिति शेषः  ॥  ३५  ॥   

कैकेयीविशेषणमिदं।  

१सङ्कल्पाङ।  

 ॥ २।९।३५ ॥  ॥ २।९।३६३७ ॥   

अनर्थमर्थरूपेण ग्राहिता सा ततस्तया  ॥  ३६  ॥   

हृष्टा प्रतीता कैकेयी मन्थरामिदमब्रवीत्।  

सा हि वाक्येन कुब्जायाः किशोरीवोत्पथं गता  ॥  ३७  ॥   

कैकेयी विस्मयं प्राप्ता परं परमदर्शना।  

एवं स्थिते कविः स्वदृशाऽऽह--अनर्थमित्यादि। प्रतीता--इण् गतौ। सर्वे गत्यर्था ज्ञानार्थाः। तदुक्तं हिततया प्रतिगृहीतवतीति यावत्। परमदर्शनेत्यन्तविशेषणवती सा कैकेयी मन्थरामिदमब्रवीदिति योजना। किशोरी--बालबडबा  ॥  ३७  ॥   

बालः किशोरःऽ इत्यमरः।  

 ॥ २।९।३६३७ ॥  ॥ २।९।३८ ॥   

कुब्जे त्वां १नावजानामि श्रेष्ठां श्रेष्ठाभिधायिनीम् ॥   

पृथिव्यामसि कुब्जानामुत्तमा बुद्धिनिश्चये ॥   

अथोपदिष्टकार्यपारप्राप्तये तामेव कुब्जां मानयति--कुब्जेत्यादिना। नावजानामीत्यत्र हेतुः--श्रेष्ठाभिधायिनीति। कुब्जानां--कुब्जत्वधर्मविशिष्टराजभुजिष्यानां मध्ये। कुब्जत्वादिकिञ्चिद्विकृता एव राजमहिषीणां दास्य इष्टाः सुरूपासु खलु सापत्न्यस्फूर्तिर्भवति  ॥  ३८  ॥   

१नाभिजानामि--ङ।  

अनेन कुब्जानां प्रायेण बुद्धितैक्ष्ण्यमस्तीति द्योतितम्--गो।  

भुजिष्या--परिचारिका। नियोज्यकिंङ्करप्रेष्यभुजिष्यपरिचारकाःऽ इत्यमरः।  

 ॥ २।९।३८ ॥  ॥ २।९।३९ ॥   

त्वमेव तु ममार्थेषु नित्ययुक्ता हितैषिणी  ॥  ३९  ॥   

नाहं समवबुध्येयं कुब्जे राज्ञश्चिकीर्षितम्।  

त्वमेवेति। न तु दास्यन्तरम्। नावबुध्येयमिति। त्वद्बोधनाभाव इति शेषः  ॥  ३९  ॥   

 ॥ २।९।३९ ॥  ॥ २।९।४० ॥   

सन्ति दुस्संस्थिताः कुब्जा वक्राः १परमपापिकाः  ॥  ४०  ॥   

त्वं पद्ममिव वातेन सन्नता प्रियदर्शना।  

स्वां कुब्जां कुब्जत्वांशव्यतिरेकेण सुस्त्रीलक्षणवतीमालक्ष्य स्तौति--सन्तीत्यादि। दुस्संस्थिताः--कुत्सितावयवसन्निवेशाः। त्वद्व्यतिरिक्ता इति शेषः। अत एव परमपापिकाः--पापदर्शनाः। कश्मलदर्शना इति यावत्। नैवं त्वमित्याह--त्वमित्यादि। वातेन पद्ममिव केवला सन्नता अथापि प्रियदर्शना  ॥  ४०  ॥   

१परमदारुणाःङ।  

वातेन--वायुना सन्नतं--सम्यक् नामितं पद्ममिव त्वं वातेन रोगेण सन्नता सती प्रियदर्शना।  

सम्यक्, नता इत्यर्थः  

 ॥ २।९।४० ॥  ॥ २।९।४१ ॥   

उरस्तेऽभिनिविष्टं वै यावत्स्कन्धं समुन्नतं  ॥  ४१  ॥   

अधस्ताच्चोदरं शातं सुनाभमिव लज्जितम्।  

उरः--स्तनयोर्बहिः हृदयादुपरिप्रदेशः। तत् स्थगुनाभिनिविष्टम्। अत एव यावत्स्कन्धात्समुन्नतत्वमुरसः। एतेन पुरःस्थगुमत्कुब्जत्वं प्रतिपादितम्। शातं--कृशं शाच्छोरन्यतरस्यांऽ इति पाक्षिक इत्वाभावः श्यतेः निष्ठायाम्। सुनाभं--शोभना नाभिर्यस्योदरस्य, तत्तथा। अच्ऽ इति योगविभागात् अच्। लज्जितमिवेति। स्थगोरधस्थाद्वर्तनजया लज्जया लज्जितमिव शातमिति योजना  ॥   

उरस उन्नतिं दृष्ट्वा लज्जितमिवेति--तिलके गोविन्दराजीये च।  

 ॥ २।९।४१ ॥  ॥ २।९।४२४३ ॥   

परिपूर्णं तु जघनं सुपीनौ च पयोधरौ  ॥  ४२  ॥   

विमलेन्दुसमं वक्त्रं अहो राजसि मन्थरे  

जघनं तव १निर्मृष्टं रशनादामशोभितम्  ॥  ४३  ॥   

जङ्घे भृशमुपन्यस्ते पादौ चाप्यायतावुभौ।  

निर्मृष्टं--शोधितम्। रोमादिकश्मलहीनमितियावत्। उपन्यस्त इति। जान्वोरिति शेषः ॥  ४३ ॥   

१निर्घुष्टंच।  

निर्घुष्टं--रशनाक्षुद्रघण्डादिभिः शब्दायमानम्--ति। निर्मृष्टं--अमांसलं।  

संश्लिष्ट इति यावत्।  

 ॥ २।९।४२४३ ॥  ॥ २।९।४४ ॥   

त्वमायताभ्यां सक्थिभ्यां मन्थरे क्षौमवासिनी  ॥  ४४  ॥   

अग्रतो मम गच्छन्ती राजहंसीव राजसे।  

सक्थिभ्यां--पृष्ठफलकाभ्याम्  ॥  ४४  ॥   

 ॥ २।९।४४ ॥  ॥ २।९।४५ ॥   

आसन् याः शम्बरे मायाः सहस्रमसुराधिपे  ॥  ४५  ॥   

सर्वास्त्वयि निविष्टास्ता भूयश्चान्याः सहस्रशः।  

एवं स्थगुव्यतिरिक्तानां स्वत एवादोषत्वमुक्त्वा स्थग्वपि सद्गुणमूलमित्युत्प्रेक्षया स्तौति--आसन् या इत्यादि। या माया निविष्टा हृदये--तदेव ते हृदयस्थस्थग्वित्युत्तरत्र योजना। अत्र विधेयलिङ्गग्रहस्तदिति सर्वनाम्ना। अन्याः मायाः--लौकिक्यः  ॥  ४५  ॥   

 ॥ २।९।४५ ॥  ॥ २।९।४६ ॥   

तदेव स्थगु यद्दीर्घं रथघोणमिवायतम्  ॥  ४६  ॥   

मतयः क्षत्त्रविद्याश्च मायाश्चात्र वसन्ति ते।  

रथघोणं--रथचक्रपिण्डिका, तद्वदायतं दीर्घं चयत् स्थगुमांसविशेषोऽस्ति, अत्र मत्यादिकं  

वसति  ॥  ४६  ॥   

स्थगुउरोनिस्सृतोन्नतविकृतावयवविशेषः--गो।  

 ॥ २।९।४६ ॥  ॥ २।९।४७ ॥   

अत्र ते प्रतिमोक्ष्यामि मालां कुब्जे हिरण्यमयीम्  ॥  ४७  ॥   

अभिषिक्ते च भरते राघवे च वनं गते।  

यदेवं अतः--अत्र त इत्यादि  ॥  ४७  ॥   

 ॥ २।९।४७ ॥  ॥ २।९।४८ ॥   

जात्येन च सुवर्णेन सुनिष्टप्तेन सुन्दरि  ॥  ४८  ॥   

लब्धार्था च प्रतीता च लेपयिष्यामि ते स्थगु।  

जात्येनेति। उत्तमस्वर्णजातौ भवं जात्यम्, दिगादित्वाद्यत्। जाम्बूनदत्वादिप्रशस्तजातिमता सुनिष्टप्तेन--सुद्रुतेन सुवर्णेन निर्मितां हिरण्मयीं मालामिति सम्बन्धः। अपि च ते स्थगु लेपयिष्यामि--जात्येन, चन्दनेनेति शेषः  ॥  ४८  ॥   

स्वर्णखचितं करोमीति लोकोक्तया कथ्यते।  

 ॥ २।९।४८ ॥  ॥ २।९।४९५१ ॥   

मुखे च तिलकं चित्रं जातरूपमयं शुभम्  ॥  ४९  ॥   

कारयिष्यामि ते कुब्जे शुभान्याभरणानि च।  

परिधाय शुभे वस्त्रे देवतेव चरिष्यसि  ॥  ५०  ॥   

चन्द्रमाह्वयमानेन मुखेनाप्रतिमानना।  

गमिष्यसि गतिं मुख्यां १गर्वयन्ती २द्विषज्जने  ॥  ५१  ॥   

आह्वयमानेनेति। स्पर्धायामाङःऽ इति शानच्। द्विषज्जनविषये मुख्यां गतिं--श्रैष्ठ्यगतिमिति यावत्। गर्वयन्ती। मामकविशेषपरिग्रहजं स्थाने पातितं गर्वं कुर्वन्ती--गर्वशब्दात् तत्करोतीति ण्यन्तात् शत्रादि  ॥  ५१  ॥   

गतिं--पादविन्यासविशेषं गमिष्यसि--करिष्यसि, ओदनपाकं पञ्चतीतिवन्निर्देशः--गो।  

द्विषज्जनं--मत्सपत्नीजनं प्रति गर्वयन्ती--गो।  

१गर्हयन्ती--ङ।  

२द्विषज्जनम्--ङ।  

 ॥ २।९।४९५१ ॥  ॥ २।९।५२ ॥   

तवापि कुब्जाः कुब्जायाः सर्वाभरणभूषिताः।  

पादौ परिचरिष्यन्ति यथैव त्वं सदा मम  ॥  ५२  ॥   

कुब्जायास्तवापि कुब्जाः--दास्य इति यावत्  ॥  ५२  ॥   

 ॥ २।९।५२ ॥  ॥ २।९।५३ ॥   

इति प्रशस्यमाना सा कैकेयीमिदमब्रवीत्।  

शयानां शयने शुभ्रे वेद्यामग्निशिखामिव  ॥  ५३  ॥   

वेद्यां--उत्तरवेद्याम्  ॥  ५३  ॥   

 ॥ २।९।५३ ॥  ॥ २।९।५४ ॥   

गतोदके सेतुबन्धो न कल्याणि विधीयते।  

उत्तिष्ठ कुरु सल्याणि राजानमनुदर्शय  ॥  ५४  ॥   

एवं वृथाजल्पैः कालात्ययो मास्त्विति त्वरयति--गतेत्यादिना। अभिषेके श्वो निर्वृत्ते पश्चाद्वग्रहादिरभिमतातिरिक्तविषयत्वाद्व्यर्थः। यदवं, अतः--उत्तिष्ठेत्यादि। अनुदर्शयेति। क्रोधागारमिति शेषः  ॥  ५४  ॥   

"राजानमनुदर्शय। क्रोधागारे। आत्मानमिति शेषः" ति। "राजानमनुदर्शय। क्रोधागारमिति शेषः। यद्वा--अनुदर्शहय प्रतीक्षस्वेत्यर्थः" गो।  

 ॥ २।९।५४ ॥  ॥ २।९।५५५७ ॥   

तथा प्रोत्साहिता देवी गत्वा मन्थरया सह।  

क्रोधागारं विशालाक्षी सौभाग्यमदगर्विता  ॥  ५५  ॥   

अनेकशतसाहस्रं मुक्ताहारं वराङ्गना।  

अवमुच्य वरार्हाणि शुभान्याभरणानि च  ॥  ५६  ॥   

ततो हेमोपमा तत्र कुब्जावाक्यवशं गता।  

संविश्य भूमौ कैकेयी मन्थरामिदमब्रवीत्  ॥  ५७  ॥   

अनेकशतसाहस्रं--बहुमूल्यामिति यावत्। "शतमानविंशतिक--" इत्यादिना क्रीतार्थे अण्। "परिमाणान्तस्यासंज्ञाशाणयोः" इत्युत्तरपदवृद्धिः। हेमोपमा--अकल्मषस्वर्णवर्णा  ॥  ५७  ॥   

न केवलं शरीरसौन्दर्यमात्रेण तस्याः सुवर्णसादृश्यं, किन्तु सर्वांशेऽपि। विमलं हि तदीयं मनो यत्किमपि संस्थानमापादयितुं शक्यं सुवर्णवदेवेति भावः।  

 ॥ २।९।५५५७ ॥  ॥ २।९।५८ ॥   

इह वा मां मृतां कुब्जे नृपायावेदयिष्यसि।  

वनं तु राघवे प्राप्ते भरतः प्राप्स्यति क्षितिम्  ॥  ५८  ॥   

कैकेयी स्वकार्यसाधनदार्ढ्यं चाञ्चल्यशङ्काभीतायै मन्थरायै प्रकटयति--इह वेत्यादिना। इह--क्रोधागार एव मदभीष्टासिद्धौ मदुपेक्षकाय नृपाय मां मृतामावेदयिष्यसि। यदि मे सान्त्वनं तदा  

राघवे वनं प्राप्ते भरतः क्षितिं प्राप्स्यति। न तु पक्षान्तरमित्यर्थः  ॥  ५८  ॥   

राज्ञः स्वतोऽनागमने तदानयनार्थं वा एवमुक्तिः। ६३श्लोकस्वारस्यात्।  

 ॥ २।९।५८ ॥  ॥ २।९।५९६० ॥   

न सुवर्णेन मे ह्यर्थो न रत्नैर्न च भोजनैः।  

एष मे जीवितस्यान्तो रामो यद्यभिषिच्यते  ॥  ४९  ॥   

अथो पुनस्तां महिषीं महीक्षितः  

वचोभिरत्यर्थमहापराक्रमैः।  

उवाच कुब्जा भरतस्य मातरं  

हितं वचो राममुपेत्य चाहितम्  ॥  ६०  ॥   

एवं कैकेय्या निश्चयमेव स्थिरीकरोति कुब्जा--अथो पुनरित्यादि  ॥  ६०  ॥   

राममुद्दिश्येत्यर्थः गो।  

 ॥ २।९।५९६० ॥  ॥ २।९।६१६२ ॥   

प्रपत्स्यते राज्यमिदं हि राघवः  

यदि ध्रुवं त्वं ससुता च तप्यसे।  

अतो हि कल्याणि यतस्व तत्तथा  

यथा सुतस्ते भरतोऽभिषेक्ष्यते  ॥  ६१  ॥   

तथातिविद्धा महिषी तु कुब्जया  

समाहता वागिषुभिर्मुहुर्मुहुः।  

निधाय हस्तौ हृदयेऽतिविस्मिता  

शशंस कुब्जां कुपिता पुनः पुनः  ॥  ६२  ॥   

अतिविद्धा--कृतवेधा। अतिविस्मितेति। अतिसक्तो राजा कथं मदनिष्टं करोतीति विस्मयः ॥ ६२ ॥   

अतिविद्धा--अतिदुःखिताऽ गो। (समाहता इति पृथक् सत्वादिति आशयः) निधाय हस्तौ हृदये इति स्त्रीस्वभावोक्तिः।  

 ॥ २।९।६१६२ ॥  ॥ २।९।६३ ॥   

यमस्य वा मां विषयं गतामितो  

निशाम्य कुब्जे प्रतिवेदयिष्यसि।  

वनं गते वा सुचिराय राघवे  

समृद्धकामो भरतो भविष्यति  ॥  ६३  ॥   

निशाम्य--दृष्ट्वा  ॥  ६३  ॥   

यमस्य विषयं--देशं गतामित्यन्वयः।  

 ॥ २।९।६३ ॥  ॥ २।९।६४६५ ॥   

अहं हि नैवास्तरणानि न स्रजो  

न चन्दनं नाञ्जनपानभोजनम्।  

न किञ्चिदिच्छामि न चेह जीवितं  

न चेदितो गच्छति राघवो वनम्  ॥  ६४  ॥   

अथैतदुक्त्वा वचनं सुदारुणं  

निधाय सर्वाभरणानि भामिनी।  

असंवृतामास्तरणेन मेदिनीं  

तदाऽधिशिश्ये पतितेव किन्नरी  ॥  ६५  ॥   

मेदिनीमधिशिश्य इति। "अधिशीङ्" इत्यादिना कर्मत्वम्  ॥   

 ॥ २।९।६४६५ ॥  ॥ २।९।६६ ॥   

उदीर्णसंरंभतमोवृतानना  

तथावमुक्तोत्तममाल्यभूषणा।  

नरेन्द्रपत्नी विमना बभूव सा  

तमोवृता द्यौरिव मग्नतारका  ॥  ६६  ॥   

इत्यार्षे श्रीमद्रामायणे वाल्मीकीये अयोध्याकाण्डे नवमः सर्गः  

उदीर्णः--उत्कटः संरंभः--कोप एव तमः तेन वृतं--व्याप्तं आननं यस्याः सा तथा। तर्ष (६६) मानः सर्गः  ॥   

 ॥ २।९।६६ ॥   

इति श्रीमद्रामायणामृतकतकटीकायां अयोध्याकाण्डे नवमः सर्गः  ॥   

