+++
title = "०२४"

+++
चतुर्विंशः सर्गः  

\[कौसल्यासमाश्वासः\] ॥ २।२४।१ ॥   

तं समीक्ष्य व्यवसितं पितुर्निर्देशपालने।  

कौसल्या बाष्पसंरुद्धा वचो धर्मिष्ठमब्रवीत्  ॥  १  ॥   

एवं धर्म्यं राघवस्य निश्चयं दृष्ट्वा धर्मो जयति नाधर्मःऽ इति मत्यालम्बनेन कौसल्याया रामप्रवासानुमतिः। तं समीक्ष्येत्यादि। निर्देशःनिदेश इति यावत्  ॥  १  ॥   

 ॥ २।२४।१ ॥  ॥ २।२४।२ ॥   

अदृष्टदुःखो धर्मात्मा सर्वभूतप्रियंवदः।  

मयि जातो दशरथात् कथ मुञ्छेन वर्तयेत्  ॥  २  ॥   

वर्तयेत्जीवेत्। भवानिति शेषः  ॥  २  ॥   

उञ्छो नाम दैवात्प्रकीर्णानां धान्यानां ग्रहणम्।  

आत्मानं प्रत्येवेदं वचनं वा कौसल्यायाः।  

 ॥ २।२४।२ ॥  ॥ २।२४।३ ॥   

यस्य भृत्याश्च १दासाश्च मृष्टान्यन्नानि भुञ्जते।  

कथं स भोक्ष्यते नाथो वने मूलफलान्ययम्  ॥  ३  ॥   

भृत्याःमन्त्रिमुख्याःभर्तुं योग्याः। दासाःभुजिष्याः  ॥   

१दाराश्चङ।  

 ॥ २।२४।३ ॥  ॥ २।२४।४ ॥   

क एतच्छ्रद्दधेच्छ्रुत्वा कस्य वा न भवेद्भयम्।  

गुणवान् दयितो १राज्ञा राघवो यद्विवास्यते  ॥  ४  ॥   

विवास्यत इति यत् तच्च कः श्रद्दधेत्इत्यन्वयः। परमार्थतो विवासं श्रुत्वाश्रवणं प्राप्य तु कस्य वा भयं न भवेत्स्वस्त्रीपुत्रादिस्नेहशैथिल्यस्मृतिशङ्काजनितम्  ॥  ४  ॥   

निरपराधिनः पुत्रस्यैव विवासने वयं कुत्रेति भयं वा विवक्षितम्। अत्र को यत्तच्छ्रद्दधेत्ऽ इति पाठः व्याख्यासम्मतः प्रतिभाति।  

१राज्ञोङ।  

 ॥ २।२४।४ ॥  ॥ २।२४।५ ॥   

नूनं तु बलवान् लोके कृतान्तस्सर्वमादिशन्।  

लोके रामाभिरामस्त्वं वनं यत्र गमिष्यसि  ॥  ५  ॥   

सर्वमादिशन्सर्वं दुःखं प्रयच्छन्। लोकेकर्मलोके। यत्रयस्मात्  ॥  ५  ॥   

 ॥ २।२४।५ ॥  ॥ २।२४।६८ ॥   

अयं तु मामात्मभवः तवादर्शनमारुतः।  

१विलापंदुःखसमिधः रुदिताश्रुहुताहुतिः  ॥  ६  ॥   

चिन्ताबाष्पमहाधूमस्तवा २गमनचिन्तजः।  

कर्शयित्वा भृशं, पुत्रनिश्वासायाससम्भवः  ॥  ७  ॥   

त्वया विहीनामिह मां शोकाग्निरतुलो महान्।  

प्रधक्ष्यति यथा कक्षं चित्रभानुर्हिमात्यये  ॥  ८  ॥   

शोकाग्निः प्रधक्ष्यतीति वक्ष्यति। तस्याग्निसमाधिमाहअयं तु मामित्यादि। आत्मभवःस्वमनसस्सम्भूतः। विलापदुःखैः समिधःसमिन्धनं यस्य स तथा, घञर्थे कविधानंऽ इति कः। रुदिताश्रूण्येव हुताःकृतहोमाः आहुतयो यस्य स तथा। अन्येषामपि दृश्यतेऽ इति दीर्घः श्रमेण। तवागमनचिन्ताजनितनिश्वासरूपेणायासेनप्रयासेन पुनःपुनस्सन्धुक्षणरूपेण सम्भवःवृद्धिर्यस्य स तथा  ॥  ८  ॥   

१विवासङ।  

२दर्शनचित्तजःङ।  

चित्रभानुःवन्योऽग्निरिवगो।  

 ॥ २।२४।६८ ॥  ॥ २।२४।९१० ॥   

कथं हि धेनुः स्वं वत्सं गच्छन्तं नानुगच्छति।  

अहं त्वाऽनुगमिष्यामि, पुत्र यत्र गमिष्यसि  ॥  ९  ॥   

यथानिगदितं मात्रा तद्वाक्यं पुरुषर्षभः।  

श्रुत्वा रामोऽब्रवीद्वाक्यं मातरं भृशदुःखिताम्  ॥  १०  ॥   

यथानिगदितंयेन प्रकारेण निगदितं तथा तद्वाक्यं श्रुत्वाआत्मानुगमनं श्रुत्वेति यावत्  ॥  १०  ॥   

 ॥ २।२४।९१० ॥  ॥ २।२४।११ ॥   

कैकेय्या वञ्चितो राजा, मयि चारण्यमाश्रिते।  

भवत्या च परित्यक्तो न नूनं वर्तयिष्यति  ॥  ११  ॥   

वञ्चित इति। परित्यक्त इति यावत्। न वर्तयिष्यतिन जीविष्यतीति यावत्  ॥  ११  ॥   

 ॥ २।२४।११ ॥  ॥ २।२४।१२ ॥   

भर्तुः किल परित्यागो नृशंसः केवलं स्त्रियाः।  

स भवत्या न कर्तव्यो मनसाऽपि विगर्हितः  ॥  १२  ॥   

केवलं नृशंसःक्रौर्यमात्रम्। न तेनेहामुत्र च सुखमित्यर्थः। मनसाऽपि न कर्तव्यःन चिन्तनीय इति यावत्। तत्र हेतुःविगर्हित इति  ॥  १२  ॥   

तथा च नृशंसपदं भावप्रधानपरमिति भावः। यद्वा परित्यागरूपक्रियैव नृशंसेत्युच्यते।  

 ॥ २।२४।१२ ॥  ॥ २।२४।१३ ॥   

यावज्जीवति काकुत्स्थः पिता मे जगतीपतिः।  

शुश्रूषा क्रियतां तावत् स हि धर्मस्सनातनः  ॥  १३  ॥   

यदेवमतःयावदित्यादि  ॥  १३  ॥   

 ॥ २।२४।१३ ॥  ॥ २।२४।१४१५ ॥   

एवमुक्ता तु रामेण कौसल्या शुभदर्शना।  

तथेत्युवाच सुप्रीता राममक्लिष्टकारिणम्  ॥  १४  ॥   

एवमुक्तस्तु वचनं रामो धर्मभृतां वरः।  

भूयस्तामब्रवीद्वाक्यं मातरं भृशदुःखिताम्  ॥  १५  ॥   

एवं वचनमुक्तःभर्तृशुश्रूषाङ्गीकारवचनमुक्तः, कर्मणि निष्ठा  ॥  १५  ॥   

 ॥ २।२४।१४१५ ॥  ॥ २।२४।१६ ॥   

मया चैव भवत्या च कर्तव्यं वचनं पितुः।  

राजा भर्ता गुरुः श्रेष्ठः सर्वेषामीश्वरः प्रभुः  ॥  १६  ॥   

उभाभ्यामवश्यकर्तव्यमित्यत्र क्रमाद्धेतुःभर्ता गुरुरिति  ॥  १६  ॥   

स खलुऽ इत्यध्याहार्यम्।  

भर्ताभरणकर्ता। एवञ्च सर्वं सर्वस्याप्यन्वेति।  

 ॥ २।२४।१६ ॥  ॥ २।२४।१७१८ ॥   

इदानीं तु महारण्ये विहृत्य नव पञ्च च।  

वर्षाणि परमप्रीतः स्थास्यामि वचने तव  ॥  १७  ॥   

एवमुक्ता प्रियं पुत्रं बाष्पपूर्णानना तदा।  

उवाच परमार्ता तु कौसल्या पुत्रवत्सला  ॥  १८  ॥   

पितृशुश्रूषणानन्तरं त्वच्छुश्रूषणमपि करोमीत्याहइदानीमित्यादि। विहृत्येत्यनेन वनवासं मृगयावत्क्रीडैव मे इति दर्शितम्  ॥   

इमानिङ। इमानीत्यल्पत्वज्ञापनायगो।  

 ॥ २।२४।१७१८ ॥  ॥ २।२४।१९ ॥   

आसां राम सपत्नीनां वस्तुं मध्ये न मे क्षमम्।  

नय मामपि काकुत्स्थ वनं वन्यां मृगीमिव  ॥  १९  ॥   

यदि ते गमने बुद्धिः कृता पितुरपेक्षया।  

अङ्गीकृतवनवासापि सपत्नीदुःखस्मरणात् पुनश्च रामानुगमनमभिलषतिआसामित्यादि। वन्यांवने भवाम्  ॥  १९  ॥   

यथा वन्या मृगी वने सन्तुष्टा वर्ततेतथाहमपि वर्ते, न भवन्तं क्लेशयिष्यामीति भावः। पितुरपेक्षया पितुरिच्छयागो।  

 ॥ २।२४।१९ ॥  ॥ २।२४।२० ॥   

तां तथा रुदतीं रामोऽरुदन् वचनमब्रवीत्।  

जीवन्त्या हि स्त्रिया भर्ता दैवतं प्रभुरेव च  ॥  २०  ॥   

भवत्या मम चैवाद्य राजा प्रभवति प्रभुः।  

अरुदन्रुदन्तीमपि तां दृष्ट्वा स्वयमरुदन्नित्यर्थः। १रोदने तु कातर्यप्राकट्यतो मे मातुः पुनरप्यनुगमनप्रत्याशाप्रसङ्ग इति भावः  ॥   

रुदन् व्यसनेषु मनुष्याणां भृशं भवति दुःखितःऽ इत्युक्तगुणविशिष्टोऽपि रामो मातृव्यसनं दृष्ट्वा पितृवचनपरिपालनरूपधर्मविघ्नभयाद्धैर्येण स्थितवान्गो। अरुदन्शि। ति।  

१रोदनेनट।  

 ॥ २।२४।२० ॥  ॥ २।२४।२१ ॥   

न ह्यनाथा वयं राज्ञा लोकनाथेन धीमता  ॥  २१  ॥   

धीमतेति। सनाथा इति शेषः  ॥  २१  ॥   

राज्ञा अनाथाःराजरूपनाथरहिता इति वाऽर्थः।  

 ॥ २।२४।२१ ॥  ॥ २।२४।२२ ॥   

भरतश्चापि धर्मात्मा सर्वभूतप्रियंवदः।  

भवतीमनुवर्तेत स हि धर्मरतस्सदा  ॥  २  ॥   

अथ सपत्नीमध्यवासो दुष्कर इति यदुक्तं तत्र परिहारमाहभरत इत्यादि। भवतीमनुवर्तेतेति। अतः कैकेयीकोपोऽकिञ्चित्कर इत्याशयः  ॥  २२  ॥   

 ॥ २।२४।२२ ॥  ॥ २।२४।२३२४ ॥   

यथा मयि तु निष्क्रान्ते पुत्रशोकेन पार्थिवः।  

श्रमं नावाप्नुयात्किञ्चिदप्रमत्ता तथा कुरु  ॥  २३  ॥   

१दारुणश्चाप्ययं शोको यथैनं न विनाशयेत्।  

राज्ञो वृद्धस्य सततं हितं चर समाहिता  ॥  २४  ॥   

एनंराजानम्  ॥  २४  ॥   

१दारुणश्चाव्ययःङ।  

 ॥ २।२४।२३२४ ॥  ॥ २।२४।२५ ॥   

व्रतोपवासनिरता या नारी परमोत्तमा।  

भर्तारं नानुवर्तेत सा तु पापगतिर्भवेत्  ॥  २५  ॥   

भर्तृशुश्रूषया नारी लभते १स्वर्गमुत्तमम्।  

द्विजमात्रस्य गायत्रीवत् स्त्रिया भर्तुशुश्रूषणस्यैव नित्यत्वात् नित्याकृतिजप्रत्यवायानर्थमनित्यकृतिस्साङ्गापि परिहर्तुं न शक्नोतीत्याहव्रतेत्यादि  ॥  २५  ॥   

१गतिमुत्तमाम्ङ।  

नित्याकरणजन्येत्यर्थः।  

 ॥ २।२४।२५ ॥  ॥ २।२४।२६२७ ॥   

अथ या निर्नमस्कारा निवृत्ता देवपूजनात्  ॥  २६  ॥   

शुश्रूषामेव कुर्वीत भर्तुः प्रियहिते रता।  

एष धर्मः स्त्रिया नित्यो लोके वेदे श्रुतः स्मृतः  ॥  २७  ॥   

अथ नित्यानुष्ठाने सत्यनित्याकरणे न तु लोकक्षय इत्याहअथ येत्यादि। निर्नमस्काराभर्तृव्यतिरिक्तस्य यस्य कस्यापि नमस्काराद्युपचाररहितापिविशिष्य कुलदैवतब्रह्मादिदेवपूजारहिता च, अथापि भर्तृशुश्रूषां कुर्वीत यदि न तस्या उक्तानित्याकरणेन काचित्क्षतिः। अत एष एव स्त्रिया नित्यः श्रुतःश्रुतिभिः, स्मृतःस्मृतिभिश्चेत्यर्थः  ॥   

पुरादृष्टःऽङ। पुरातनलोकाचारसिद्ध इत्यर्थःगो।  

वेदे श्रुतः, लोके स्मृतश्च। वेदमनधीयाना अपि जानन्तीत्यर्थः।  

 ॥ २।२४।२६२७ ॥  ॥ २।२४।२८ ॥   

अग्निकार्येषु च सदा सुमनोभिश्च देवताः।  

पूज्यास्ते मत्कृते, देवि ब्राह्मणाश्चैव सुव्रताः  ॥  २८  ॥   

तर्हि कर्मान्तरं न कर्तव्यम्? इत्यत्र तदपि कर्तव्यमेव, ऐहिकाभ्युदयार्थमित्याहअग्नीत्यादि। सदा तत्परा भवेति शेषः  ॥  २८  ॥   

तूष्णीमवस्थाने एनां दुःखमाक्रमिष्यतीति धिया दुःखविच्छेदनार्थं कालक्षेपसाधनं विधत्तेअग्नीति। अग्निकार्येषुशान्तिकपौष्टिकहोमेषुगो।  

 ॥ २।२४।२८ ॥  ॥ २।२४।२९३० ॥   

एवं कालं प्रतीक्षस्व ममागमनकाङ्क्षिणी।  

नियता नियताहारा भर्तृशुश्रूषणे रता  ॥  २९  ॥   

प्राप्स्यसे परमं कामं मयि प्रत्यागते सति।  

यदि धर्मभृतां श्रेष्ठो धारयिष्यति जीवितम्  ॥  ३०  ॥   

काममिति। ऐहिकविषयजसुखमिति यावत्। तस्य पुत्रमात्रासाध्यत्वादाहयदीत्यादि  ॥  ३०  ॥   

 ॥ २।२४।२९३० ॥  ॥ २।२४।३१३२ ॥   

एवमुक्ता तु रामेण बाष्पपर्याकुलेक्षणा।  

कौसल्या पुत्रशोकार्ता रामं वचनमब्रवीत्  ॥  ३१  ॥   

गमने सुकृतां बुद्धिं न ते शक्नोमि पुत्रक  

विनिवर्तयितुं वीर नूनं कालो दुरत्ययः  ॥  ३२  ॥   

सुकृतांसुष्टु कृतनिश्चयाम्। कालःकालनिमित्तकेष्टवियोगादिरित्यर्थः  ॥  ३२  ॥   

कालःइष्टवियोगादिजनकःति।  

 ॥ २।२४।३१३२ ॥  ॥ २।२४।३३३५ ॥   

गच्छ, पुत्र त्वमेकाग्रो भद्रं तेऽस्तु सदा, विभो  

पुनस्त्वयि निवृत्ते तु भविष्यामि गतक्लमा  ॥  ३३  ॥   

प्रत्यागते महाभागे कृतार्थे चरितव्रते।  

पितुरानृण्यतां प्राप्ते १त्वयि लप्स्ये परं सुखम्  ॥  ३४  ॥   

कृतान्तस्य गतिः, पुत्र दुर्विभाव्या सदा भुवि  

यत्त्वा सञ्चोदयति मे वच आच्छिद्य, राघव  ॥  ३५  ॥   

मे वच आच्छिद्यनिराकृत्य त्वात्वां सञ्चोदयति यत्वनायेति शेषः, अतो दुर्विभाव्या  ॥  ३५  ॥   

पितुर्विषय इत्यर्थः। आनृण्यतांस्वार्थे ष्यञ्। अनृणतामित्यर्थः।  

१स्वपिष्ये परमं सुखंङ।  

 ॥ २।२४।३३३५ ॥  ॥ २।२४।३६ ॥   

गच्छेदानीं, महाबाहो क्षेमेण पुनरागतः।  

नन्दयिष्यसि मां, पुत्र साम्ना १शुक्लेन चारुणा  ॥  ३६  ॥   

शुक्लेननिर्मलेननीरागदोषेण। चारुणामनोहरेण। साम्नासान्त्ववचनेन  ॥  ३६  ॥   

१वाक्येनङ। श्लक्ष्णेनङ। च।  

 ॥ २।२४।३६ ॥  ॥ २।२४।३७३८ ॥   

अपीदानीं स कालः स्याद्वनात्प्रत्यागतं पुनः।  

यत्त्वां, पुत्रक पश्येयं जटावल्कलधारिणम्  ॥  ३७  ॥   

तथा हि रामं वनवासनिश्चितं  

समीक्ष्य देवी परमेण चेतसा।  

उवाच रामं शुभलक्षणं वचः  

बभूव च स्वस्त्ययनाभिकाङ्क्षिणी  ॥  ३८  ॥   

इत्यार्षे श्रीमद्रामायणे वाल्मीकीये अयोध्याकाण्डे चतुर्विंशः सर्गः  

स्वस्त्ययनंमङ्गलमभिकाङ्क्षितुं शीलमस्त्यस्या इति तथा। दल (३८) मानः सर्गः  ॥  ३८  ॥   

इति श्रीमद्रामायणामृतकतकटीकायां अयोध्याकाण्डे चतुर्विंशः सर्गः  

क्षणमात्रमप्यदर्शनासहिष्णुत्वात् प्रत्यागमनकाल इदानीमेव सम्भवेदिति प्रार्थयतेअपीतिगो।  

 ॥ २।२४।३७३८ ॥   

