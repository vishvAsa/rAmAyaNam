+++
title = "०६९"

+++
एकोनसप्ततितमः सर्गः  

\[भरतदुस्स्वप्नदर्शनम्\] ॥ २।६९।१ ॥   

यामेव रात्रिं ते दूताः प्रविशन्ति स्म तां पुरीम्।  

भरतेनापि तां रात्रिं स्वप्नो दृष्टोऽयमप्रियः  ॥  १  ॥   

एवं दूतप्रवेशदिने भरतस्य दुस्स्वप्नः। यामेवेत्यादि। यामेव रात्रिं प्राप्य दूताः पुरीं प्रविशन्ति स्मेति योजना। अयमिति। वक्ष्यमाणलक्षण इत्यर्थः  ॥  १  ॥   

यामेवयस्यामेव। सप्तम्यर्थे द्वितीया छान्दसी। तांतस्याम्गो। अत्यन्तसंयोगे द्वितीया वा। नगरस्यातिविस्तीर्णत्वात् सर्वरात्र्यां प्रयाणमुचितम्। अत एव स्वप्नं दृष्ट्वा भरते तं ब्रुवति सति दूताः प्रविशन्ति स्म इत्युत्तरसर्गारम्भे वक्ष्यमाणं युज्यते। एवञ्च दूतानां नगरप्रवेशारम्भकालादारभ्य वृत्तो वृत्तान्तः कथ्यतेऽत्र। पुरीमिति देशसामान्योपलक्षकं वा। पूर्वसर्गान्ते उक्तं गिरिव्रजं नाम पुरवरं केकयराजदेशसीमनि विद्यमानं नगरान्तरमेव। राज्यसीमानं प्राप्ता अपि त्वरया अहेडमानाः तत्पुरंराजगृहं प्रत्येवयाता इत्युक्तिरपि गतसर्गान्ते अत एव सङ्गच्छते। एवञ्च दूता यदा तद्राज्यं प्रविष्टाः तदा भरतदुस्स्वप्नारम्भः। दूताश्च रात्र्यां सर्वस्यामपि गच्छन्तः प्रभाते भरतदुस्स्वप्नकथनावसरे भरतं प्रापुरिति गम्यते। तामित्यपि तथैवेति ॥   

 ॥ २।६९।१ ॥  ॥ २।६९।२,३ ॥   

व्युष्टामेव तु तां रात्रिं दृष्ट्वा तं स्वप्नमप्रियम्।  

पुत्रो राजाधिराजस्य सुभृशं पर्यतप्यत  ॥  २  ॥   

तप्यमानं समाज्ञाय वयस्याः प्रियवादिनः।  

आयासं हि विनेष्यन्तः सभायां चक्रिरे कथाः  ॥  ३  ॥   

आयासंदुस्स्वप्नदर्शनदुःखम्। विनेष्यन्तःअपनेष्यन्त इति यावत्  ॥  ३  ॥   

 ॥ २।६९।२,३ ॥  ॥ २।६९।४ ॥   

वादयन्ति तथा शान्तिं १लोलयन्त्यपि चापरे।  

नाटकान्यपरे २स्माहुः हास्यानि विविधानि च  ॥  ४  ॥   

आयासापनयनाय वीणादिकं वादयन्ति स्म। तथा तस्य शान्तिंतूष्णीमवस्थानं लोलयन्ति स्मचालयन्ति स्म, श्लोकाद्यर्थप्रश्नव्याख्यानादिव्याजेन। अपरे हास्यानिहास्यरसप्रधानानि विविधानि नाटकान्याहुः स्म  ॥  ४  ॥   

शान्तिंशान्तिमन्त्रादिकं वा।  

१लासयङ।  

२प्राहुःङ।  

 ॥ २।६९।४ ॥  ॥ २।६९।५ ॥   

स तैर्महात्मा भरतः सखिभिः प्रिय १वादिभिः।  

गोष्ठीहास्यानि कुर्वद्भिः न प्राहृष्यत राघवः  ॥  ५  ॥   

गोष्ठ्युचितानि हास्यानिनर्माणिगोष्ठीहास्यानि  ॥  ५  ॥   

१बोधिभिःङ।  

 ॥ २।६९।५ ॥  ॥ २।६९।६ ॥   

तमब्रवीत् प्रियसखः भरतं सखिभिर्वृतम्।  

सुहृद्भिः पर्युपासीनः किं, सखे नानुमोदसे  ॥  ६  ॥   

प्रियसखःअतिशयेन प्रियश्चासौ सखा च प्रियसखः राजाहस्सखिभ्यः ৷৷।ऽ इति टच्, सखिमात्रस्य प्रियत्वाविवादात् भूयोगतिर्विज्ञायते  ॥  ६  ॥   

प्रियसखःअन्तरङ्गसुहृत्गो।  

 ॥ २।६९।६ ॥  ॥ २।६९।७९ ॥   

एवं ब्रुवाणं सुहृदं भरतः प्रत्युवाच ह।  

शृणु त्वं यन्निमित्तं मे दैन्यमेतदुपागतम्  ॥  ७  ॥   

स्वप्ने पितरमद्राक्षं मलिनं मुक्तमूर्धजम्।  

पतन्तमद्रिशिखरात् कलुषे गोमयह्रदे  ॥  ८  ॥   

प्लवमानश्च मे दृष्टः स तस्मिन् गोमयह्रदे।  

पिबन्नञ्जलिना तैलं १हसन्नपि मुहुर्मुहुः  ॥  ९  ॥   

प्लवमानःभेकादिवत्  ॥  ९  ॥   

स्वप्ने पितरं इत्यारभ्य गोमयह्रदे इत्यन्तमेकः स्वप्नः। पिबन्नित्यारभ्य अवगाहत इत्यन्तमपरः स्वप्नः इति युक्तम्। गोमयह्रदे इत्युक्त्वा तैलमेवावगाहत इत्यस्वारस्यप्रसङ्गात्। स्वप्नस्यापर्यनुयोज्यत्वेन समाधौ तु न किञ्चिदपि वक्तुं शक्यमिति।  

१इसन्निवङ।  

 ॥ २।६९।७९ ॥  ॥ २।६९।१० ॥   

ततस्तिलौदनं भुक्त्वा पुनः पुनरधश्शिराः।  

तैलेनाभ्यक्तसर्वाङ्गः तैलमेवावगाहत  ॥  १०  ॥   

तिलमिश्रं ओदनंतिलोदनम्। पिबन्नञ्जलिनेत्यादि तैलमेवावगाहत इत्यन्तं एकः स्वप्नः  ॥  १०  ॥   

 ॥ २।६९।१० ॥  ॥ २।६९।११ ॥   

स्वप्नेऽपि सागरं शुष्कं चन्द्रं च पतितं भुवि।  

उपरुद्धां च जगतीं तमसेव समावृताम्  ॥  ११  ॥   

स्वप्नदर्शनान्तरमथाग्रेऽपि। उपरुद्धां, असुररक्षोभिरिति शेषः  ॥   

द्वितीयान्तानां सर्वेषां अहं पश्यामिऽ इत्यनेनान्वयः।  

तमसाऽऽवृतामिव उपरुद्धांतिरोहिताम्गो।  

 ॥ २।६९।११ ॥  ॥ २।६९।१२ ॥   

औपवाह्यस्य नागस्य विषाणं शकलीकृतम्।  

सहसाऽपि च संशान्तं ज्वलितं जातवेदसम्  ॥  १२  ॥   

औपवाह्यःराजवाहनार्हो दन्ती  ॥  १२  ॥   

 ॥ २।६९।१२ ॥  ॥ २।६९।१३,१४ ॥   

अवतीर्णां च पृथिवीं शुष्कांश्च विविधान् द्रुमान्।  

अहं पश्यामि विध्वस्तान् सधूमांश्चापि पर्वतान्  ॥  १३  ॥   

पीठे कार्ष्णायसे चैनं निषण्णं कृष्णवाससम्।  

प्रहसन्ति स्म राजानं प्रमदाः कृष्णपिङ्गलाः  ॥  १४  ॥   

कृष्णाश्च पिङ्गलाश्च तथा  ॥  १४  ॥   

अवतीर्णांअधः पतिताम्गो।  

 ॥ २।६९।१३,१४ ॥  ॥ २।६९।१५,१६ ॥   

त्वरमाणश्च धर्मात्मा रक्तमाल्यानुलेपनः।  

रथेन खरयुक्तेन प्रयातो दक्षिणामुखः  ॥  १५  ॥   

१प्रहसन्तीव राजानं प्रमदा रक्तवासिनी।  

प्रकर्षन्ती मया दृष्टा राक्षसी विकृतानना  ॥  १६  ॥   

प्रहसन्ती इव इति पदम्  ॥  १६  ॥   

१प्रहरन्तीवङ।  

 ॥ २।६९।१५,१६ ॥  ॥ २।६९।१७ ॥   

एवमेतन्मया दृष्टं इमां रात्रिं भयावहाम्।  

अहं रामोऽथवा राजा लक्ष्मणो वा मरिष्यति  ॥  १७  ॥   

इमां रात्रिमिति। अस्यां रात्र्यामित्यर्थः। अहं मरिष्यामीति विपरिणामः कार्यः  ॥  १७  ॥   

इमां रात्रिमिति पूर्ववत् (१श्लो।) बोध्यम्  ॥   

यद्यपि स्वप्ने पितरमद्राक्षंऽ इत्येवोक्तम्, अथापि अनिष्टस्य इतरेषु चिन्तनापेक्षया स्वस्मिन् चिन्तनं तन्मनस औदार्यादिकं सूचयति।  

 ॥ २।६९।१७ ॥  ॥ २।६९।१८ ॥   

नरो यानेन यः स्वप्ने खरयुक्तेन याति हि।  

अचिरात्तस्य धूमाग्रं चितायां सम्प्रदृश्यते  ॥  १८  ॥   

नरो यानेनेत्येतत् स्वप्नस्य प्रत्यक्षदर्शनात्। यथा स्वप्ने पुरुषं कृष्णं कृष्णदन्तं पश्यतिऽ इत्युपक्रम्य खरैः वराहयुक्तैर्यातिऽ इति श्रुतिसिद्धत्वात् एतद्बलेन प्रागुक्तपितृखरयानफलावश्यंभावं निश्चिनोति। धूमाग्रंधूमशिखा  ॥  १८  ॥   

 ॥ २।६९।१८ ॥  ॥ २।६९।१९ ॥   

एतन्निमित्तं दीनोऽहं १न वचः प्रति पिप्रिये।  

शुष्यतीव च मे कण्ठः न स्वस्थमिव मे मनः  ॥  १९  ॥   

एतन्निमित्तमिति। विशिष्यानन्तरोक्तमित्यर्थः। दृष्ट्वेति शेषः। दीनोऽहं युष्माकं वचः प्रतिउद्दिश्य न पिप्रियेन भृशं प्रीतो भवामि, प्रीङो यङन्ताल्लट्, अभ्यासगुणाभावादिश्छान्दसः  ॥  १९  ॥   

एतन्निमित्तंउक्तस्वप्नदर्शनहेतुनागो। अस्यां व्याख्यायां दृष्ट्वेति नाध्याहार्यम्।  

वचः युष्माकं न प्रतिपूजयेति। अत्र कतकव्याख्याप्यनूदिता तिलके। न वचः प्रतिपूजये न किञ्चित् वक्तुं शक्नोमीति तात्पर्यः  ॥  न च वःइति पाठे तु वःयुष्मान् न पूजयेमनोवैय्याकुल्यादित्यर्थः।  

१न च वः प्रतिपूजयेङ।  

 ॥ २।६९।१९ ॥  ॥ २।६९।२० ॥   

न पश्यामि भयस्थानं भयं चैवोपधारये।  

भ्रष्टश्च स्वरयोगो मे छाया चोपहता मम  ॥  २०  ॥   

१जुगुप्स इव चात्मानं न च पश्यामि कारणम्।  

भयस्थानंभयकारणं न पश्यामि, अथ च भयमुपधारयेअवशतो बिभेमि। छायाशोभा। आत्मानं जुगुप्स इवेति। किंजन्माऽहमस्तीत्येवमात्मनि जुगुप्सा। कारणंजुगुप्साकारणम्  ॥  २०  ॥   

१जुगुप्सन्निवङ।  

 ॥ २।६९।२० ॥  ॥ २।६९।२१ ॥   

इमां च दुस्स्वप्नगतिं निशाम्य तां  

अनेकरूपां अवितर्कितां पुरा।  

भयं महत्तद्धृदयान्न याति मे  

विचिन्त्य राजानमचिन्त्यदर्शनम्  ॥  २१  ॥   

इत्यार्षे श्रीमद्रामायणे वाल्मीकीये अयोध्याकाण्डे एकोनसप्ततितमः सर्गः  

दुस्स्वप्नगतिं निशाम्येति। स्वदुस्स्वप्नानुभवमनुभूयेति यावत्। आकर(२१)मानः सर्गः  ॥  २१  ॥   

इति श्रीमद्रामायणामृतकतकटीकायामयोध्याकाण्डे एकोनसप्ततितमः सर्गः  

स्वप्नश्च पूर्वचिन्तापुरस्कृतो न फलति, प्रत्यूषे च फलति सद्यः। यामविलम्बात् फलविलम्बः। फलं च द्रष्टुः दृष्टस्य तत्सम्बन्धिनो वा भविष्यतिगो।  

 ॥ २।६९।२१ ॥   

