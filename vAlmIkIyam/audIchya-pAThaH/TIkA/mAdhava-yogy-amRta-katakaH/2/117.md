+++
title = "११७"

+++
सप्तदशोत्तरशततमः सर्गः  

\[अत्र्याश्रमगमनम्\]  

 ॥ २।११७।१ ॥   

राघवस्त्वपयातेषु १सर्वेष्वनुविचिन्तयन्।  

न तत्रारोचयद्वासं कारणैऽर्बहुभिस्तदा  ॥  १  ॥   

अथ नानोपाधिविमर्शनेन परित्यक्तचित्रकूटाश्रमस्य रामस्य अत्र्याश्रमे अत्र्यनसूयासमागमः। राघव इत्यादि। अनुविचिन्तयन्वक्ष्यमाणमुपाधिमिति शेषः  ॥  १  ॥   

१तपस्विषुङ।  

 ॥ २।११७।१ ॥  ॥ २।११७।२ ॥   

इह मे भरतो दृष्टः मातरश्च सनागराः।  

१तयोश्च स्मृतिरन्वेति तान्नित्यमनुशोचतः  ॥  २  ॥   

तस्यैव प्रदर्शनंइह म इत्यादि। मयेति यावत्। तयोरिति। मात्रोरिति यावत्  ॥  २  ॥   

१सा च मेङ।  

पुमांस्त्रियाऽ इति समासः।  

 ॥ २।११७।२ ॥  ॥ २।११७।३ ॥   

स्कन्धावारनिवेशेन तेन तस्य महात्मनः।  

हयहस्तिकरीषैश्च उपमर्दः कृतो भृशम्  ॥  ३  ॥   

राजधानीतो निर्गता सेना स्कन्धावारः, तस्य निवेशः तथा  ॥  ३  ॥   

तस्य महात्मनःभरतस्य तेन स्कन्धावारनिवेशेनेत्यन्वयः। स्कन्धावारःसेनासमूहःरा।  

 ॥ २।११७।३ ॥  ॥ २।११७।४,५ ॥   

१तस्मादन्यत्र २गच्छामः इति सञ्चिन्त्य राघवः।  

प्रातिष्ठत स वैदेह्या लक्ष्मणेन च ३सङ्गतः  ॥  ४  ॥   

सोऽत्रेराश्रममासाद्य तं ववन्दे महायशाः।  

तं चापि भगवानत्रिः पुत्रवत् प्रत्यपद्यत  ॥  ५  ॥   

प्रत्यपद्यतेति। राममिति शेषः  ॥  ५  ॥   

१अस्माङ।  

२गच्छामिङ।  

३संवृतःङ।  

 ॥ २।११७।४,५ ॥  ॥ २।११७।६ ॥   

स्वयमातिथ्यमादिश्य १सर्वमस्य सुसत्कृतम्।  

सौमित्रिं च २महाभागं सीतां च समसान्त्वयत्  ॥  ६  ॥   

स्वयमिति। वृद्धां पत्नीमक्लशयन् आतिथ्यं आदिश्यविज्ञाप्य तत्सर्वमातिथ्यं सुसत्कृतं कृत्वा असान्त्वयत्अप्रीणयत्  ॥  ६  ॥   

१सर्वमर्घ्यङ।  

२महाभागांङ।  

 ॥ २।११७।६ ॥  ॥ २।११७।७ ॥   

पत्नीं च १तमनुप्राप्तां वृद्धामामन्त्र्य सत्कृताम्।  

सान्त्वयामास धर्मज्ञः सर्वभूतहिते रतः  ॥  ७  ॥   

तदनन्तरं अनुप्राप्तां वृद्धां वाचा सत्कृतां आमन्त्र्यसम्बोध्य वैदेह्याः पुत्रीवत्परिग्रहार्थं सान्त्वयामास ॥ ७ ॥   

तंअत्रि अनुअनुसृत्य।  

१समनुङ।  

 ॥ २।११७।७ ॥  ॥ २।११७।८ ॥   

अनसूयां महाभागां तापसीं धर्मचारिणीम्।  

प्रतिगृह्णीष्व वैदेहीम् अब्रवीदृषिसत्तमः  ॥  ८  ॥   

अनन्तरं ताम् अनसूयां, उच्यमानलक्षणां वैदेही प्रतिगृह्णीष्वेत्यब्रवीत्  ॥  ८  ॥   

 ॥ २।११७।८ ॥  ॥ २।११७।९१३ ॥   

रामाय चाचचक्षे तां तापसीं धर्मचारिणीम्।  

दशवर्षाण्यनावृष्ट्या दग्धे लोके निरन्तरम्  ॥  ९  ॥   

यया मूलफले सृष्टे जाह्नवी च प्रवर्तिता।  

१मन्त्रे तपसा युक्ता नियमैश्चाप्यलङ्कृता  ॥  १०  ॥   

दशवर्षसहस्राणि यया तप्तं महत्तपः।  

अनसूया २व्रतैः, तात प्रत्यूहाश्च ३निबर्हिताः  ॥  ११  ॥   

देवकार्यनिमित्तं च यया सन्त्वरमाणया।  

दशरात्रं कृता रात्रिः सेयं मातेव तेऽनघ  ॥  १२  ॥   

तामिमां सर्वभूतानां नमस्कार्यां ४तपस्विनीम्।  

अभिगच्छतु वैदेही वृद्धामक्रोधनां ५सदा  ॥  १३  ॥   

तामाचचक्ष इति। तद्वैभवमाख्यातवानित्यर्थः। तदेव प्रदर्श्यतेदशेत्यादि। मूलफले सृष्टे इति। ऋषीणामुपजीवनायेति शेषः। जाह्नवीगङ्गा च तेषां स्नानाद्यर्थम् आवाहिता। मन्त्रेणमन्त्रसिद्धिवैभवेन। अनसूयाया व्रतानि तथा। प्रत्यूहा इति। ऋषीणां तप प्रत्यूहा इत्यर्थः। न केवलं ऋष्यनुग्रहः अपि तु देवानुग्रहोऽपीत्याह--देवेत्यादि। रात्रिरिति। प्रातर्विधवा भवऽ इति माण्डव्यऋषिशप्तनालायिन्या मा प्रातर्भूयात्ऽ इति शापतो व्युष्टि(रिष्ट)निहता रात्रिः देवप्रार्थनया नालायिनीसख्याऽनयाऽनसूयया दशरात्रं कृतंदशरात्रमात्रे सङ्कुचितं वैधव्यं सख्याः परिहृतम्। सप्तम्यर्थे द्वितीया। एवं मह प्रभावा इयं हे अनघ तेत्वया मातेव प्रतिपत्तव्या। अभिगच्छतु--मातृवद्भवतु  ॥  ९१३  ॥   

१उग्रेणङ।  

२व्रतस्नाताङ।  

३निवर्तिताः  

अत्रेय पौराणिकी कथाअनसूयायाः काचन सखी पतिव्रताऽभूत्। सा च, काञ्चन वेश्यां दृष्ट्वा तत्सङ्गं कामयमानं स्वपतिं स्वस्कन्धे समारोप्य तद्गृहं गन्तुमारेभे। तत्समये माण्डव्यर्षिः चोरबुध्या राजभटैः शूले समारोपितः। स च मार्गे पतिव्रतायाः पत्या पदा स्पृष्टः अतीव व्यथितोऽभूत्। तं च दशाहाभ्यन्तरे सूर्योदये सति म्रियस्वेति शशाप माण्डव्यः। ततः तद्भार्या सूर्योदयानन्तरं किल मद्भर्तुः मरणं, स एव मा भूदित्यूवे। ततश्च तत्प्रभावात् सूर्येऽनुदिते यज्ञादिलोपे प्राप्ते देवा ब्रह्माणमासाद्य प्रार्थयामासुः। स चावादीत्तत्सखीमनसूयां प्रार्थयत, सा भवत्कार्यं करोतीति। ततस्तैः प्रार्थिता सती अनसूया दशरात्रावधिकालम् एकरात्रित्वेन कृत्वा सूर्योदयानन्तरं तद्भर्तुर्मरणे सति पुनरुज्जीवयिष्याम इति वरं ददतेत्युक्त्वा तैर्वरं गृहीत्वा देवकार्यं कृतवतीतिति।  

४यशस्विनीम्ङ।  

५सतीम्ङ।  

 ॥ २।११७।९१३ ॥  ॥ २।११७।१४,१५ ॥   

एवं ब्रुवाणं तमृषिं तथेत्युक्त्वा स राघवः।  

सीतामालोक्य धर्मज्ञाम् इदं वचनमब्रवीत्  ॥  १४  ॥   

राजपुत्रि श्रुतं त्वेतत् मुनेरस्य समीरितम्।  

श्रेयोऽर्थमात्मनः शीघ्रम् अभिगच्छ तपस्विनीम्  ॥  १५  ॥   

हे राजपुत्रि अस्य मुनेः समीरितंवचनं च यस्मात् श्रुतं, अतः श्रेयोऽर्थमित्यादि  ॥  १५  ॥   

 ॥ २।११७।१४,१५ ॥  ॥ २।११७।१६ ॥   

अनसूयेति या लोके कर्मभिः ख्यातिमागता।  

१तां शीघ्रमभिगच्छ त्वम् अभिगम्यां तपस्विनीम्  ॥  १६  ॥   

अनसूयेति। अन्वर्थनाम्नीति यावत्  ॥  १६  ॥   

यद्वाकर्मभिः पातिव्रत्यवर्धकैः अन्याभिः कर्तुमशक्यैः पतिरक्षणादिकर्मभिः अनसूया अस्पर्धनीयमाहात्म्ययुक्तत्वात् असूयितुमशक्यागो।  

१इदमर्धं कुण्डलितंङ।  

 ॥ २।११७।१६ ॥  ॥ २।११७।१७ ॥   

सीता त्वेतद्वचः श्रुत्वा राघवस्य १यशस्विनी।  

तामत्रिपत्नीं धर्मज्ञाम् अभिचक्राम मैथिली  ॥  १७  ॥   

राघवस्य वचः श्रुत्वेत्यन्वयः  ॥  १७  ॥   

१हितैषिणः, हितैषिणीङ।  

 ॥ २।११७।१७ ॥  ॥ २।११७।१८,१९ ॥   

शिथिलां वलितां वृद्धां जरापाण्डरमूर्धजाम्।  

सततं वेपमानाङ्गीं प्रवाते कदलीं १यथा  ॥  १८  ॥   

२तां तु सीता महाभागाम् अनसूयां पतिव्रताम्।  

अभ्यवादयदव्यग्रा ३स्वनाम समुदाहरत्  ॥  १९  ॥   

शेथिलांशिथिलसन्धिबन्धां वलितांसञ्जातवलीमतीं वृद्धांइदं सर्वोपपादकं विशेषणम् सततं वेपमानाङ्गीं, अत एव प्रवाते कदलीं यथाइव स्थिताम्। अव्यग्राअव्याक्षपा। स्वनाम समुदाहरदिति। अभिवादनाङ्गत्वेनेति शेषः  ॥  १८१९  ॥   

वलिताःवलयः वार्धक्यनिबन्धनत्वग्वैरूप्यजन्याःसञ्जातवलयाम्।  

१इवच।  

२ततः सीता महाभागा दृष्ट्वा तां धर्मचारिणीम्ङ।  

३स्वं नामङ।  

 ॥ २।११७।१८,१९ ॥  ॥ २।११७।२०,२१ ॥   

अभिवाद्य च वैदेही तापसीं तां दमान्विताम्।  

बद्धाञ्जलिपुटा हृष्टा पर्यपृच्छदनामयम्  ॥  २०  ॥   

ततः सीतां महाभागां दृष्ट्वा तां धर्मचारिणीम्।  

सान्त्वयन्त्यब्रवीत् १हृष्टा दिष्ट्या धर्ममवेक्षसे  ॥  २१  ॥   

तां सीतां धर्मचारिणीं दृष्ट्वा हृष्टा। दिष्ट्यादैवयोगेन ॥   

१वृद्धाच।  

 ॥ २।११७।२०,२१ ॥  ॥ २।११७।२२ ॥   

त्यक्त्वा ज्ञातिजनं, सीते मानवृद्धिं च, मानिनि  

अवरुद्धं वने रामं दिष्ट्या त्वमनुगच्छसि  ॥  २२  ॥   

मानेति। राजसुता राजपत्नी चाहं तापसीवद्वनं कथं गच्छेयमिति प्रवृद्धाभिमानं हित्वेत्यर्थः  ॥  २२  ॥   

वने अवरुद्धंचतुर्दशवर्षाणि प्राप्तनिर्बन्धवनवासम्।  

 ॥ २।११७।२२ ॥  ॥ २।११७।२३ ॥   

नगरस्थो वनस्थो वा १शुभो वा यदि वाऽशुभः।  

यासां स्त्रीणां प्रियो भर्ता तासां लोका महोदयाः  ॥  २३  ॥   

भर्ता प्रिय इति। लौकिकालौकिकनिमित्तविशेषतः विप्रियानास्पदभूत इत्यर्थः  ॥  २३  ॥   

१पापोङ।  

 ॥ २।११७।२३ ॥  ॥ २।११७।२४ ॥   

दुःशीलः कामवृत्तो वा १धनैर्वा परिवर्जितः।  

स्त्रीणामार्यस्वभावानां परमं देवतं पतिः  ॥  २४  ॥   

आर्यस्वभावानांपूज्यस्वभावानाम्  ॥  २४  ॥   

१धनी वा यदि वाऽधनःङ।  

 ॥ २।११७।२४ ॥  ॥ २।११७।२५ ॥   

नातो विशिष्टं पश्यामि बान्धवं विमृशन्त्यहम्।  

सर्वत्र योग्यं, वैदेहि तपः कृतमिवाव्ययम्  ॥  २५  ॥   

अतःभर्तुः। बान्धवं--इष्टबन्धुम्। सर्वत्र योग्यंइहामुत्रसुखसाधनतया भजनयोग्यम्। तत्र दृष्टान्तः--तपःकृतमिति। भावे निष्ठा, तपोऽनुष्ठानमिति यावत्  ॥  २५  ॥   

सर्वत्र योग्यंसर्वावस्थासु रक्षणसमर्थम्गो।  

 ॥ २।११७।२५ ॥  ॥ २।११७।२६ ॥   

१न त्वेवमनुगच्छन्ति गुणदोषमसत्स्त्रियः।  

२कामवक्तव्यहृदयाः भर्तृनाथाश्चरन्ति याः  ॥  २६  ॥   

कामवक्तव्यहृदयाःकामाधीनचित्ताः, गृह्याधीनौ तु वक्तव्यौऽ, अत एव भर्तृनाथाःभर्त्रपेक्षावत्यः  ॥  २६  ॥   

१न त्वेनमवङ।  

कामवक्तव्यहृदयाःकामविषयवक्तव्यहृदयाः कामरूपार्थाभिलाषिण्य इति यावत्। यद्वा मदनविधेयहृदयाः। भर्तृनाथाःभर्तृ़णां नाथभूताः, भर्तृनियामका इत्यर्थः। यद्वा भर्तारं नाथन्तेयाचन्ते इति तथा, परपुरुषकाङ्क्षिण्य इत्यर्थःगो।  

२काममव्यक्तहृदयाःङ।  

 ॥ २।११७।२६ ॥  ॥ २।११७।२७ ॥   

प्राप्नुवन्त्ययशश्चैव धर्मभ्रंशं च, मैथिलि  

अकार्यवशमापन्नाः स्त्रियो याः खलु तद्विधाः  ॥  २७  ॥   

याः तद्विधाःउक्तासद्गुणवत्यः (ताः) खलु अयश आदिकं प्राप्नुवन्ति  ॥  २७  ॥   

अकार्यंअकृत्यंपापपरवशा इति यावत्।  

 ॥ २।११७।२७ ॥  ॥ २।११७।२८ ॥   

१त्वद्विधास्तु गुणैर्युक्ताः दृष्टलोकपरावराः।  

स्त्रियः स्वर्गे चरिष्यन्ति यथा २पुण्यकृतस्तथा  ॥  २८  ॥   

दृष्टः लोकः परः अवरश्च याभिस्ताः तथा  ॥  २८  ॥   

१तद्विधाङ।  

२धर्मकृतङ।  

 ॥ २।११७।२८ ॥  ॥ २।११७।२९ ॥   

तदेवमेतं त्वमनुव्रता सती  

पतिप्रधाना समयानुवर्तिनी।  

भवस्व भर्तुः सहधर्मचारिणी  

यशश्च धर्मं च ततः समाप्स्यसि  ॥  २९  ॥   

इत्यार्षे श्रीमद्रामायणे वाल्मीकीये अयोध्याकाण्डे सप्तदशोत्तरशततमः सर्गः  

समयःआचारः। धरा(२९)मानः सर्गः  ॥  २९  ॥   

इति श्रीमद्रामायणामृतकतकटीकायाम् अयोध्याकाण्डे सप्तदशोत्तरशततमः सर्गः।  

भवस्वभव, आर्षमात्मनेपदम्। ततः भर्तुः सहधर्मचारित्वेन यशश्च धर्मं च कालान्तरानुभाव्यसुखसाधनं अदृष्टं च समाप्स्यसि। यद्वा भर्तुः सहधर्मचारिणी, एवम्भूता त्वं ततःभर्तुः सहधर्मचारित्वहेतोः यशश्च भवस्वप्राप्नुहीत्यर्थः। धर्मं च समाप्स्यसि। भूप्राप्तावात्मनेपदीऽ इति गणपाठात् प्राप्त्यर्थस्य भवतेरात्मनेपदम्गो।  

 ॥ २।११७।२९ ॥   

