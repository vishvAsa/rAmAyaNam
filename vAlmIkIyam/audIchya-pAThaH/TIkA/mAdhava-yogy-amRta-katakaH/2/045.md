+++
title = "०४५"

+++
पञ्चचत्वारिंशः सर्गः  

\[पौरयाचनम्\] ॥ २।४५।१ ॥   

१अनुरक्ता महात्मानं रामं सत्यपराक्रमम्।  

अनुजग्मुः २ प्रयान्तं तं वनवासाय मानवाः  ॥  १  ॥   

एवं निवर्तितमातापितृवृत्तान्ते स्थिते, पुरमुत्सृज्य दूरमनुगच्छत्स्निग्धपौरनिवर्तनं सर्गाभ्याम्। अन्वित्यादि। वनवासाय प्रयान्तमिति योजना  ॥  १  ॥   

१अनुरक्तंङ।  

२प्रयातंङ।  

 ॥ २।४५।१ ॥  ॥ २।४५।२ ॥   

निवर्तितेऽपि च बलात् १ सुहृद्वर्गे च राजनि।  

नैव ते सन्न्यवर्तन्त रामस्यानुगता रथम्  ॥  २  ॥   

नैव त इति। ते अनुरक्ताःपरमभक्ता इत्यर्थः  ॥  २  ॥   

सुहृद्वर्गे राजनि दशरथे च बलान्निवर्तितेऽपि ते पौरा नैव सन्न्यवर्तन्त इत्यर्थः। तत्र हेतुरुत्तरश्लोकेनोच्यते ॥  सुहृद्धर्मेण यमिच्छेत्पुनरायान्तं नैनं दूरमनुव्रजेत्ऽ इत्युक्तिरूपेणति।  

१सुहृद्धर्मेणच।  

 ॥ २।४५।२ ॥  ॥ २।४५।३४ ॥   

अयोध्यानिलयानां हि पुरुषाणां महायशाः।  

बभूव गुणसम्पन्नः पूर्णचन्द्र इव प्रियः  ॥  ३  ॥   

स याच्यमानः काकुत्स्थः १ स्वाभिः प्रकृतिभिस्तदा।  

कुर्वाणः पितरं सत्यं वनमेवान्वपद्यत  ॥  ४  ॥   

याच्यमान इति। प्रतिनिवृत्तिमिति शेषः। प्रकृतिभिरिति। परमानुरक्तभक्तप्रजाभिरित्यर्थः  ॥  ४  ॥   

१ताभिःच।  

 ॥ २।४५।३४ ॥  ॥ २।४५।५६ ॥   

अवेक्षमाणः सस्नेहं चक्षुषा प्रपिबन्निव।  

उवाच रामः १ सस्नेहं ताः प्रजाः स्वाः प्रजा इव  ॥  ५  ॥   

या प्रीतिर्बहुमानश्च मय्ययोध्यानिवासिनाम्।  

मत्प्रियार्थं विशेषेण भरते सा २ निवेश्यताम्  ॥  ६  ॥   

अयोध्यानिवासिनामिति। युष्माकमिति शेषः  ॥  ६  ॥   

१ स्नेहेनङ।  

स्वाः प्रजा इवस्वापत्यानीवगो।, ति। भरताय राज्यस्य दत्तत्वात् स्वस्य राज्यस्य च सम्बन्धाभावेन वा तथोक्तिः। अनन्तरश्लोक इममर्थं द्रढयति ॥   

२विधीयताम्ङ।  

 ॥ २।४५।५६ ॥  ॥ २।४५।७ ॥   

स हि कल्याणचारित्रः कैकेय्यानन्दवर्धनः।  

करिष्यति यथावद्वः प्रियाणि च हितानि च  ॥  ७  ॥   

प्रियाणिइहलोकसुखानि। हितानिपरलोकहितानि वर्णाश्रमव्यवस्थापरिपालनादिलक्षणानि  ॥  ७  ॥   

 ॥ २।४५।७ ॥  ॥ २।४५।८ ॥   

ज्ञानवृद्धो वयोबालः मृदुर्वीर्यगुणान्वितः।  

अनुरूपः स वो भर्ता भविष्यति भयापहः  ॥  ८  ॥   

वयसा बालोऽपि ज्ञानादिना वृद्धः। मृदुरपि वीर्यगुणान्वितः  ॥   

 ॥ २।४५।८ ॥  ॥ २।४५।९ ॥   

स हि राजगुणैर्युक्तो युवराजः समीक्षितः।  

अपि चापि मया शिष्टैः कार्यं वो भर्तृशासनम्  ॥  ९  ॥   

समीक्षितःनिश्चितः। अतश्च स एव युवराज इत्युच्यते। अपि चेत्यादि। अस्मादपि हेतोरित्यर्थः। मया पितृशिष्टेन, युष्माभिरपि भर्त्रनुशिष्टैः। भर्तृशासनंराजनियोगः  ॥  ९  ॥   

मया शिष्टैःमत्तोऽधिकैरिति यावत्। ईदृशै राजगुणैर्युक्तःति। मया, शिष्टैः अवशिष्टैश्च लक्ष्मणशत्रुघ्नादिभिः सर्वैरपिगो।  

 ॥ २।४५।९ ॥  ॥ २।४५।१० ॥   

१ न सन्तप्येद्यथा चासौ वनवासं गते मयि।  

महाराजस्तथा कार्यो मम प्रियचिकीर्षया  ॥  १०  ॥   

न सन्तप्येदित्यादि। तथा कार्य इति। अनुकूलाचरणेन सदा समाश्वासनीय इत्यर्थः  ॥  १०  ॥   

१ न च तप्येत्ङ।  

 ॥ २।४५।१० ॥  ॥ २।४५।११ ॥   

यथा यथा दाशरथिः १ धर्ममेवास्थितो भवेत्।  

तथा तथा प्रकृतयः रामं २पतिमकारयन्  ॥  ११  ॥   

यथा यथा धर्ममेवास्थितो भवेत्धर्ममेव परिगृह्णाति पुनःपुनरुच्यमानोऽपि, तथा तथा भरतयौवराज्यं प्रति उच्यमाना अपि राममेव चित्ते पतिमकारयन्स्वीकृतवन्तः, चतुर्दशसमानन्तरमपि वा भवानेवास्माकं राजा भवत्विति प्रार्थितवन्त इत्यर्थः  ॥  ११  ॥   

१ धर्म एव स्थितोऽभवत्ङ।  

२ पतिमकामयन्ङ।  

 ॥ २।४५।११ ॥  ॥ २।४५।१२ ॥   

बाष्पेण पिहितं दीनं रामः सौमित्रिणा सह।  

चकर्षेव १ गुणैर्बद्धं जनं पुरनिवासिनम्  ॥  १२  ॥   

एवं बाष्पेण पिहितंपिहितचक्षुषं गुणैः रज्जुभिरिव स्वगुणैर्बद्धं पुरवासिनं जनं चकर्षेव। तथा च कथञ्चित्तेषां प्रतिनिवृत्तिरभूदित्यक्तं भवति  ॥  १२  ॥   

१ गुणैर्बध्वाङ।  

इदं वाक्यं नञुपश्लिष्टं स्यादिति भाति, उत्तरश्लोकेष्वपि पौरानुवर्तनस्य द्योतनात् ॥   

 ॥ २।४५।१२ ॥  ॥ २।४५।१३ ॥   

ते द्विजाः त्रिविधं वृद्धा ज्ञानेन वयसौजसा।  

वयःप्रकम्पशिरसः दूरादूचुरिदं वचः  ॥  १३  ॥   

अथ तपस्साधनप्रियब्राह्मणानां रामेण सह वनविवासाय प्रवृत्तिःते द्विजा इत्यादि। ते पौराः ब्राह्मणाः। तेषां त्रिप्रकारवृद्धत्वं प्रतिपाद्यतेज्ञानेनेत्यादि। ओजःतपोबलम्। वयसावयःपरिपाकेनबार्धक्येन प्रकम्पं प्रचलत्दौर्बल्यादितस्ततो भुग्नं शिरो येषां ते तथा। एवमतिवृद्धत्वादेव आरादनुधावनाशक्त्या दूरादिदमूचुः  ॥   

 ॥ २।४५।१३ ॥  ॥ २।४५।१४ ॥   

वहन्तो जवना रामं भो भो जात्यास्तुरङ्गमाः  

निवर्तध्वं न गन्तव्यं हिता भवत भर्तरि  ॥  १४  ॥   

किमूचुरित्यतःवहन्त इत्यादि। रथेन प्रापयन्तः जात्याःउत्तमजातिजाः भर्तरिरामविषये हिता भवत, वनं न नयतेति यावत्  ॥  १४  ॥   

 ॥ २।४५।१४ ॥  ॥ २।४५।१५ ॥   

कर्णवन्ति हि भूतानि विशेषेण तुरङ्गमाः।  

यूयं तस्मान्निवर्तध्वं याचनां प्रतिवेदिताः  ॥  १५  ॥   

एवं क्रोशनेऽपि तेषां वेगगमनदुःखादाहुःकर्णवन्तीत्यादि। विशेषेण यूयं कर्णवन्त इत्यनुकर्षः। तस्मात् बधिरवन्न गन्तव्यं अपि तु याचनामस्मदीयां प्रतिवेदिताःज्ञातवन्तो निवर्तध्वम्  ॥  १५  ॥   

प्रतिवेदिताःज्ञापिताःगो।  

 ॥ २।४५।१५ ॥  ॥ २।४५।१६ ॥   

धर्मतस्स विशुद्धात्मा वीरः शुभदृढव्रतः।  

उपवाह्यस्तु १ वो भर्ता नापवाह्यः पुराद्वनम्  ॥  १६  ॥   

उपवाह्यःपुरसमीपं प्राप्यः। न तु पुरात् दूरमपवाह्यःअपनीय प्रापणीयः  ॥  १६  ॥   

१ भर्ता नोङ।  

 ॥ २।४५।१६ ॥  ॥ २।४५।१७१८ ॥   

एवमार्तप्रलापांस्तान् वृद्धान् प्रलपतो द्विजान्।  

अवेक्ष्य सहसा रामः रथादवततार १ ह  ॥  १७  ॥   

पद्भ्यामेव २ जगामाथ ससीतस्सहलक्ष्मणः।  

सन्निकृष्टपदन्यासः रामो वनपरायणः  ॥  १८  ॥   

पद्भ्यामेव द्विजानामनुसङ्गमार्थं सन्निकृष्टपदन्यासो भूत्वा वनपरायण एव शनैश्शनैर्जगाम, न तु निवृत्तः, नापि स्थित इत्यर्थः  ॥  १८  ॥   

१ सःङ।  

रथेन गमने ब्राह्मणक्लेशनेन दोषः, प्रतिनिवृत्त्य बाराह्मणाश्वासने व्रतभङ्गो भवतीति धिया पद्भ्यां मन्दगमनोऽभूत् यावद्वृद्धसन्निधानमित्यर्थःति।  

२ जनान् सर्वान् उपातिष्ठत् सलक्ष्मणःङ।  

 ॥ २।४५।१७१८ ॥  ॥ २।४५।१९ ॥   

द्विजातींस्तु पदातींस्तान् रामश्चारित्रवत्सलः।  

न शशाक घृणाचक्षुः परिमोक्तुं रथेन सः  ॥  १९  ॥   

रथेन परिमोक्तुमिति। रथवेगावलम्बनेन निवर्तयितुमित्यर्थः ॥   

 ॥ २।४५।१९ ॥  ॥ २।४५।२० ॥   

गच्छन्तमेव तं दृष्ट्वा रामं सम्भ्रान्तचेतसः।  

ऊचुः परमसन्तप्ता रामं वाक्यमिदं द्विजाः  ॥  २०  ॥   

गच्छन्तमेवेति। न स्थितं, न निवृत्तं वेत्यर्थः  ॥  २०  ॥   

 ॥ २।४५।२० ॥  ॥ २।४५।२१ ॥   

ब्राह्मण्यं १ सर्वमेतत् त्वां ब्रह्मण्यमधिगच्छति।  

द्विजस्कन्धाधिरूढास्त्वां अग्नयोऽप्यनुयान्त्यमी  ॥  २१  ॥   

ब्राह्मण्यंब्रह्मसम्बन्धिसकलतन्त्रमन्त्रज्ञानयोगानुष्ठानरूपं अस्मदीयं कर्म, ब्राह्मणादित्वात् कर्मणि ष्यञ्। २ द्विजस्कन्धाधिरूढा इति। पात्रारणिभरणद्वारेणेति शेषः  ॥  २१  ॥   

ब्राह्मण्यं ब्राह्मणसमूहः। ब्रह्मसु ब्राह्मणेषु साधुः ब्रह्मण्यः, तम्गो। ब्राह्मण्यं ब्राह्मणसम्बन्धिसकलमन्त्रतन्त्रज्ञानयोगानुष्ठानरूपमस्मदीयं कर्मब्राह्मणसमूहो वाती।  

१ कृत्स्नमेतत्ङ।, च।  

२ निजस्कक।  

 ॥ २।४५।२१ ॥  ॥ २।४५।२२ ॥   

वाजपेयसमुत्थानि छत्राण्येतानि पश्य नः।  

पृष्ठतोऽनु १ प्रयातानि मेघानिव जलात्यये  ॥  २२  ॥   

वाजपेयसमुत्थानि नः छत्राणीति। तस्माद्वाजपेययाजी न कञ्चन प्रत्यवरोहतिऽ इति श्रुतेः वाजपेययाजिनो राजवच्छत्रादिसम्बन्धात्। जलात्यये मेघानिवेति। शरदि मेघा इव पाण्डराणीत्यर्थः  ॥  २२  ॥   

१ प्रयातान् हि हंसानिवङ।  

 ॥ २।४५।२२ ॥  ॥ २।४५।२३ ॥   

अनवाप्तातपत्रस्य रश्मिसन्तापितस्य ते।  

एभिः छायां करिष्यामः १ स्वच्छत्रैर्वाजपेयिकैः  ॥  २३  ॥   

अनवाप्तातपत्रस्येति। अप्राप्तश्वेतच्छत्रस्येत्यर्थः। वाजपेययागप्राप्तानिवाजपेयिकानि  ॥  २३  ॥   

१ स्वैः छत्रैःङ।, च।  

 ॥ २।४५।२३ ॥  ॥ २।४५।२४ ॥   

या हि नः सततं बुद्धिः वेदमन्त्रानुसारिणी।  

त्वत्कृता सा कृता, वत्स वनवासानुसारिणी  ॥  २४  ॥   

वेदमन्त्रानुसारिणीतदभ्यासानुसरणशीला। त्वत्कृते मन्त्राभ्यासादि परित्यज्य वनवासोन्मुखीकृतेत्यर्थः ॥ २४ ॥   

 ॥ २।४५।२४ ॥  ॥ २।४५।२५ ॥   

१ हृदयेष्ववतिष्ठन्ते वेदा ये नः परं धनम्।  

२ वत्स्यन्त्यपि गृहेष्वेव दाराश्चारित्ररक्षिताः  ॥  २५  ॥   

स्वेषां वनवासे अनुपपत्त्यभाव इत्याहुःहृदयेष्वित्यादि। नः अस्माकं परं धनं ये वेदाः अस्माकं हृदय एवावतिष्ठन्तेअनुसन्धीयमाना वर्तन्ते, चारित्रंपातिव्रत्यं, तद्रक्षिता दाराश्च  ॥  २५  ॥   

ज्ञानस्यैव मुख्यवेदत्वात्तथोक्तिः। दाराः तत्पातिव्रत्यरक्षिता वत्स्यन्ति, एवञ्चास्माकं वनगमने न कश्च प्रतिरोध इति भावः।  

१ हृदयेष्वेव तिष्ठन्तिङ।  

२ वसन्त्यपिङ।  

 ॥ २।४५।२५ ॥  ॥ २।४५।२६ ॥   

न पुनर्निश्चयः कार्यः १ त्वत्कृते सुकृता मतिः।  

त्वयि धर्मव्यपेक्षे तु किं २ स्याद्धर्ममपेक्षितुम्  ॥  २६  ॥   

एवं त्वत्कृतेत्वदनुयाननिमित्तं मतिः सुकृतासुष्ठु निश्चिता, न पुनरतःपरमस्माभिर्निश्चयः कार्यः। अथाप्यस्माकं सर्वेषां सुखार्थं निवर्तस्वेति प्रार्थयन्तेत्वयीत्यादि। धर्मव्यपेक्षेधर्मे नित्यापेक्षासहिते त्वयि इदानीं धर्ममपेक्षितुं नःअस्माकं चापेक्षितुं मतिः स्यात् किम्? अस्ति किम्?  ॥  २६  ॥   

त्वद्गतौत्वन्निवर्तनरूपगतौ मतिः सुकृतासुष्ठु कृता। निश्चयःवनवासनिश्चयः पुनः न कार्यः, त्वयेति शेषः, त्वयि धर्मसापेक्षे अस्माभिरपि धर्मः अपेक्षणीयः किम्? अथवा धार्मिके त्वय्यपि ब्राह्मणप्रार्थनारूपधर्मनिरपेक्षे किमन्यं धर्ममपेक्षितुं युक्तम्इत्यर्थः।  

१ त्वद्गतौसर्वत्र।  

२ स्याद्धर्मपथे स्थितम्ङ।, च।  

 ॥ २।४५।२६ ॥  ॥ २।४५।२७ ॥   

१याचितो नो निवर्तस्व हंसशुक्लशिरोरुहैः।  

२शिरोभिः, निभृताचार महीपतनपांसुलैः  ॥  २७  ॥   

तदस्माभिः हंसशुक्लशिरोरुहैःपलितकेशैः नः शिरोभिः साष्टाङ्गनमस्काराय महीपतनपांसुलैः देहैश्च याचितः निवर्तस्व। निभृताचारःनिश्चलधर्मानुष्ठानः। ननु कथं ब्राह्मणैः क्षत्रियस्य रामस्य नमस्कारः? इदानीमस्माभिर्वा कथं नमस्कारः? रामायणश्रवणतो रामे कुलदैवतबुद्ध्या क्षत्रियमातृत्वबुद्धेर्निवृत्तत्वादिति चेत्तर्ह्यपरोक्षानुभूयमानब्रह्मस्वभावसर्वप्रियत्वानवधिककल्याणगुणैकतानत्वलोकनाथभगवद्ब्रह्मैकसाध्यपुण्यलोकदानादिव्यापारैः अपरोक्षानुभूतप्राजापत्योपनीतवब्रह्मतेजोमूलपरिगृहीतलीलाविग्रहत्वतः स्ववगमब्रह्मत्वादेव  ॥  २७  ॥   

१याचितस्सन्निवर्तस्वङ।  

वृद्धब्राह्मणानां क्षत्रियकुमारप्रणामः परत्वबुद्ध्यागो। भगवदवतारत्वदृष्ट्या नमस्कारेणादोषात्। यद्वा राज्ञो विष्ण्वंशत्वेन नतौ न दोष इत्याहुःति।  

 ॥ २।४५।२७ ॥  ॥ २।४५।२८ ॥   

बहूनां वितता यज्ञा द्विजानां य इहागताः।  

तेषां समाप्तिरायत्ता तव, वत्स १ निवर्तते  ॥  २८  ॥   

बहूनामित्यादि। ये द्विजा इहागताः तेषां बहूनां बहवो यज्ञा इह काले वितताःप्रवृत्ताः तेषां समाप्तिः तवायत्ता त्वदधीना। सा तु त्वन्निवृत्त्यभावे निवर्ततेसमाप्तिर्न भविष्यतिमध्ये विघ्नो भवति, अतो निवर्तस्वेत्यर्थः ॥ २८ ॥   

तवानिवर्तने त्वयैव सर्वे यज्ञा विघ्निताः स्युरिति भावः।  

१ निवर्तनेसर्वत्र।  

 ॥ २।४५।२८ ॥  ॥ २।४५।२९ ॥   

१भक्तिमन्ति हि भूतानि जङ्गमाजङ्गमानि च।  

याचमानेषु, २ राम त्वं भक्तिं भक्तेषु दर्शय  ॥  २९  ॥   

न केवलमस्मत्प्रार्थना अपि तु सर्वभूतप्रार्थनापीत्याहुःभक्तिमन्तीत्यादि। जङ्गमाजङ्गमानि सर्वाण्यपि भूतानि भक्तिमन्ति। भक्तिःस्नेहः। तथा सर्वेषां स्नेहकारणं प्रागेवोक्तम्। त्वन्निवृत्तिं याचमानेषु भक्तेषु त्वमपि भक्तिंस्नेहं प्रदर्शय, निवृत्त्येति शेषः  ॥  २९  ॥   

१ भक्तिमन्तीहङ।, च।  

त्वं भक्तेषु विद्यमानां भक्तिं दर्शयसफलयेत्यर्थःगो।  

२ तेषु त्वंच।, भूतेषुङ।  

 ॥ २।४५।२९ ॥  ॥ २।४५।३० ॥   

अनुगन्तुमशक्तास्त्वां मूलै १ रुन्नतवेगिनः।  

उन्नता वायुवेगेन विक्रोशन्तीव पादपाः  ॥  ३०  ॥   

मूलैःअवाक्शिरोभिः, स्थावरत्वादनुगन्तुमशक्ताःसेवितुमशक्ताः वायुवेगेनोपाधिना उन्नतवेगिनः उन्नताःउच्छ्रिताः पादपाः विक्रोशन्तीववायुवेगजशाखाचलनशब्दैरिति शेषः  ॥  ३०  ॥   

मूलैः पादस्थानीयैः त्वामनुगन्तुमशक्ताः৷৷। उन्नताः ऊर्ध्वबाहव इव स्थिताःगो।  

१ उद्धतङ।  

 ॥ २।४५।३० ॥  ॥ २।४५।३१ ॥   

निश्चेष्टाहारसञ्चारा वृक्षैकस्थानविष्ठिताः।  

पक्षिणोऽपि प्रयाचन्ते सर्वभूतानु कम्पिनम्  ॥  ३१  ॥   

निर्गताः चेष्टादयो येषां ते तथा। वृक्षरूपे एकस्मिन्नेव स्थाने विष्ठिताः। न तु भुवमवरोहन्ति आहारायापीत्यर्थः। प्रयाचन्त इति। निवृत्तिमिति शेषः  ॥  ३१  ॥   

कम्पनम्च।  

 ॥ २।४५।३१ ॥  ॥ २।४५।३२ ॥   

एवं विक्रोशतां तेषां द्विजातीनां निवर्तने।  

ददृशे तमसा तत्र वारयन्तीव राघवम्  ॥  ३२  ॥   

निवर्तनेनिवर्तननिमित्तं विक्रोशतां तेषामनुग्रहाय राघवं वारयन्तीवमार्गे तिर्यक्प्रवाहत्वाद्वारयन्तीव स्थिता तमसा ददृशे  ॥  ३२  ॥   

द्विजातीनामिति सम्बन्धसामान्ये षष्ठी। द्विजातिभिः प्रार्थ्यमानरामनिवर्तन इत्यर्थःगो।, ती।  

 ॥ २।४५।३२ ॥  ॥ २।४५।३३ ॥   

ततः सुमन्त्रोऽपि रथाद्विमुच्य  

श्रान्तान् हयान् सम्परिवर्त्य शीघ्रम्।  

पीतोदकांस्तोयपरिप्लुताङ्गान्  

अचारयद्वै तमसाऽविदूरे  ॥  ३३  ॥   

इत्यार्षे श्रीमद्रामायणे वाल्मीकीये अयोध्याकाण्डे पञ्चचत्वारिंशः सर्गः  

श्रान्तान्आसायं रथवहनेन। सम्परिवर्त्य कृतश्रमानुत्पत्तिहेतुपरिवर्तनात् कृतविलुण्ठनान्विधायेत्यर्थः। तोयपरिप्लुताङ्गान्स्नापितानिति यावत्। तमसाया अविदूरे अचारयत्भक्षितोलपानकरोत्। गङ्गा (३३) मानः सर्गः  ॥  ३३  ॥   

इति श्रीमद्रामायणामृतकतकटीकायामयोध्याकाण्डे पञ्चचत्वारिंशः सर्गः।  

कृतश्रमापनुत्तिहेतु इति स्यात् ॥   

 ॥ २।४५।३३ ॥   

