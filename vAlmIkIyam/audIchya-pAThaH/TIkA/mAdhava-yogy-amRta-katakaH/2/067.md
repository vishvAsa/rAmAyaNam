+++
title = "०६७"

+++
सप्तषष्टितमः सर्गः  

\[अराजकदोषवर्णनम्\] ॥ २।६७।१ ॥   

१आक्रन्दितनिरानन्दा सास्रकण्ठजनाकुला।  

अयोध्यायामवतता सा व्यतीयाय शर्वरी  ॥  १  ॥   

अथ मन्त्रिपुरोहितादिभिः सम्मन्त्रणं राजाभिषेकाय।आक्रन्दितेत्यादि। मत्वर्थीयाजन्तः, आक्रन्दितवती अत एव निरानन्दा च तथा। अयोध्यायां अवततादीर्घा  ॥  १  ॥   

१आक्रन्दिताच।  

आक्रन्दितेन हेतुना निरानन्दागो।  

आक्रन्दशब्दात् इतज्विवक्षणे, मत्वर्थीयाजन्तत्वाश्रयणं व्यर्थमेव ॥   

 ॥ २।६७।१ ॥  ॥ २।६७।२ ॥   

व्यतीतायां तु शर्वर्यां आदित्यस्योदये ततः।  

समेत्य राजकर्तारः सभामीयुर्द्विजातयः  ॥  २  ॥   

राजकर्तारःराजा कर्तासाक्षात् शिक्षणकर्ता येषां ते तथा राज्ञोऽशेषकार्यकर्तारश्च तथा, मन्त्रिपुरोहितादय इति यावत्  ॥  २  ॥   

सभावसिष्ठसभा।  

राजकर्तारःराजाभिषेककार्यकर्तारःगो। वस्तुतस्तु राज्यनिर्वाहकाः अमात्यमन्त्रिप्रभृतय इत्यर्थः।  

 ॥ २।६७।२ ॥  ॥ २।६७।३,४ ॥   

मार्कण्डेयोऽथ मौद्गल्यः वामदेवश्च काश्यपः।  

कात्यायनो गौतमश्च जाबालिश्च महायशाः  ॥  ३  ॥   

एते द्विजाः सहामात्यैः पृथग्वाचमुदीरयन्।  

वसिष्ठमेवाभिमुखाः श्रेष्ठं राजपुरोहितम्  ॥  ४  ॥   

पृथग्वाचमिति। भिन्नभिन्नप्रस्थानतया राजकार्यविषये अब्रुवन्। एवञ्च कार्यसिद्ध्ययोगात् वसिष्ठमेव प्रमाणीकृत्य तमेवाभिमुखा बभूवुः  ॥   

 ॥ २।६७।३,४ ॥  ॥ २।६७।५ ॥   

अतीता शर्वरी १दुःखं या नो वर्षशतोपमा।  

अस्मिन् पञ्चत्वमापन्ने पुत्रशोकेन पार्थिवे  ॥  ५  ॥   

पञ्चत्वंमरणम्  ॥  ५  ॥   

दुःखं इति क्रियाविशेषणम्।  

१दुःखाङ।  

 ॥ २।६७।५ ॥  ॥ २।६७।६,७ ॥   

स्वर्गतश्च महाराजः रामश्चारण्यमाश्रितः।  

लक्ष्मणश्चापि तेजस्वी रामेणैव गतः सह  ॥  ६  ॥   

उभौ भरतशत्रुघ्नौ केकयेषु परन्तपौ।  

पुरे राजगृहे रम्ये मातामहनिवेशने  ॥  ७  ॥   

केकयेष्विति। अवान्तरभेदापेक्षया बहुवचनम्। राजगृहेराजगृहाख्ये  ॥  ७  ॥   

वर्तेते इति। शेषःगो।  

 ॥ २।६७।६,७ ॥  ॥ २।६७।८ ॥   

इक्ष्वाकूणामिहाद्यैव कश्चिद्राजा विधीयताम्।  

अराजकं हि नो राष्ट्रं न विनाशमवाप्नुयात्  ॥  ८  ॥   

इहअद्य उपदिष्टानां इक्ष्वाकूणां चतुर्णां कुमाराणां मध्ये कश्चित् राजा विधीयताम्। नःअस्माकं राष्ट्रं अराजकं सत् यथा चेन्नाशं नाप्नुयात् तथा विधीयतामित्यन्वयः  ॥  ८  ॥   

अत्र तिलके तु "राजकं सद्धि राष्ट्रं नो नाशं नावाप्नुयाद्यथा।ऽ इति कतकसम्मतः पाठः। नःअस्माकं राष्ट्राराजकराजयुतं सत् नाशं नाप्नुयाद्यथा तथा कश्चिद्राजा विधीयतामित्यन्वयः। हिर्वाक्यालङ्कार" इत्यनूदितम्।  

 ॥ २।६७।८ ॥  ॥ २।६७।९ ॥   

नाराजके जनपदे विद्युन्माली महास्वनः।  

अभिवर्षति पर्जन्यः महीं दिव्येन वारिणा  ॥  ९  ॥   

विद्युन्मालीव्रीह्यादित्वादिनिः  ॥  ९  ॥   

 ॥ २।६७।९ ॥  ॥ २।६७।१० ॥   

नाराजके जनपदे बीजमुष्टिः प्रकीर्यते।  

नाराजके पितुः पुत्रः भार्या वा वर्तते वशे  ॥  १०  ॥   

बीजमुष्टिः न प्रकीर्यत इति। क्षोभात् भयात्, फलप्राप्तौ लुण्टाकशङ्कया, प्रमाणाभावाच्चेत्याशयः। पितुर्वशे पुत्रो न वर्तते इत्यादिकं, अतिक्रमे दण्डयित्रभावात्  ॥  १०  ॥   

 ॥ २।६७।१० ॥  ॥ २।६७।११ ॥   

१नाराजके धनं २चास्ति नास्ति भार्याऽप्यराजके।  

इदमत्याहितं चान्यत् कुतः ३सत्यमराजके  ॥  ११  ॥   

धनाद्यभावश्च (स्व)परिपालकाभावादेव। इदंउक्तरूपं अत्याहितंमहद्भयं अराजके प्रथमं प्राप्नोति। अन्यत् सत्यमिति। पितापुत्रपतिभार्यारूपप्रधानसत्यात् अन्यत् सत्यंक्रयविक्रयादिलक्षणं कुतः?  ॥  ११  ॥   

१अराच।  

२नास्तिच।  

३सौख्यङ।  

धनं नास्ति चोरभयात्। भार्या नास्ति बन्धुनिग्रहादिति भावःगो। विटाद्युपद्रवादिति वा हेतुः। एवं धर्ममूलानां भार्यादीनामेवाभावे अन्यत् किं वा व्यवतिष्ठेतेत्याशयः  

 ॥ २।६७।११ ॥  ॥ २।६७।१२ ॥   

नाराजके जनपदे १केऽपि यन्ति सभां नराः।  

उद्यानानि च रम्याणि हृष्टाः पुष्यगृहाणि च  ॥  १२  ॥   

यन्तिप्राप्नुवन्ति न्यायविचारायेति शेषः। उद्यानादीनि च न यन्तीतिवस्त्राद्यपहारभयादेव  ॥  १२  ॥   

स्वमनीषितमेव न्यायं मन्येरन्निति भावः। कारयन्ति इति (गो।) पाठेउद्यानादीनि न कारयन्ति।  

१कारयन्तिङ। च।  

पुष्यगृहंदेवतायतनम्गो। मठादिर्वाती।  

 ॥ २।६७।१२ ॥  ॥ २।६७।१३ ॥   

नाराजके जनपदे यज्ञशीला द्विजातयः।  

सत्राण्यन्वासते दान्ता ब्राह्मणाः संशितव्रताः  ॥  १३  ॥   

सत्रंयत्र सर्वे दीक्षीताः, सर्वे च ऋत्विजः तदेव, तत् नान्वासतेनानुतिष्ठन्ति  ॥  १३  ॥   

 ॥ २।६७।१३ ॥  ॥ २।६७।१४ ॥   

नाराजके जनपदे महायज्ञेष यज्वनः।  

ब्राह्मणा वसु १सम्पूर्णाः विसृजन्त्याप्तदक्षिणाः  ॥  १४  ॥   

वसुभिः सम्पूर्णास्तथा। आप्तदक्षिणाःयथाप्राप्तदक्षिणाः न विसृजन्ति  ॥  १४  ॥   

यज्वनःयज्वानः वसुसम्पन्ना अपि आप्तदक्षिणाःभूरिदक्षिणाः न विसृजन्ति न दिशन्ति, आढ्यत्वव्यञ्जनेन दण्डभयात्गो। भूरिदक्षिणाः यज्वनःऋत्विजः प्रति न विसृजन्तिति।  

१सम्पन्नाःङ।  

 ॥ २।६७।१४ ॥  ॥ २।६७।१५ ॥   

नाराजके जनपदे प्रभूतनटनर्तकाः।  

उत्सवाश्च समाजाश्च वर्धन्ते १राष्ट्रवर्धनाः  ॥  १५  ॥   

नटनर्तकाःसूत्रधारतत्प्रणर्त्यशैलूषाः। उत्सवाः देवानाम्। समाजःतत्तद्राष्ट्रकार्यसिद्धिप्रयोजनः सेन समवायः, उभयं राष्ट्रवर्धनं भवति, दृष्टादृष्टदुरितशान्तिद्वारेण  ॥  १५  ॥   

१दुष्प्रवर्धनाःङ।  

 ॥ २।६७।१५ ॥  ॥ २।६७।१६ ॥   

नाराजके जनपदे सिद्धार्था व्यवहारिणः।  

कथाभिरनुरज्यन्ते कथाशीलाः कथाप्रियैः  ॥  १६  ॥   

व्यवहारिणःवादिनः। कथापुराणादिकथा। नानुरज्यन्त इति। पौराणिकैरिति शेषः  ॥  १६  ॥   

व्यवहारिणःकमप्यर्थमुद्दिश्य अन्योन्यं विवदमानाः सिद्धार्था न भवन्ति, निरूपणनियमकर्तुरभावात् उत्कोचप्रायत्वाच्चेति भावः। ৷৷। ৷৷। कथाशीलाःवावदूकाः कथामिः नानुरज्यन्तेन तुष्यन्ति तत्पारितोषिकादिप्रदराजाभावात्गो।  

 ॥ २।६७।१६ ॥  ॥ २।६७।१७२० ॥   

नाराजके जनपदे उद्यानानि समागताः।  

सायाह्ने क्रीडितुं यान्ति कुमार्यो हेमभूषिताः  ॥  १७  ॥   

नाराजके जनपदे वाहनैः शीघ्रगामिभिः।  

नरा निर्यान्त्यरण्यानि नारीभिस्सह कामिनः  ॥  १८  ॥   

नाराजके जनपदे धनवन्तः सुरक्षिताः।  

शेरते विवृतद्वाराः कृषिगोरक्षजीविनः  ॥  १९  ॥   

नाराजके जनपदे बद्धघण्टा विषाणिनः।  

अटन्ति राजमार्गेषु कुञ्जराः षष्टिहायनाः  ॥  २०  ॥   

विषाणिनःप्रशस्तदन्तवन्तः। षष्टिः हायनाः येषां तेषष्टिहायनाः  ॥  २०  ॥   

अरण्यानिवनभोजनाद्यर्थम्।  

एतेन राजनि सति विवृतद्वारा एव शेरते स्मेति भाति ॥   

 ॥ २।६७।१७२० ॥  ॥ २।६७।२१२३ ॥   

नाराजके जनपदे शरान् सततमस्यताम्।  

श्रूयते तलनिर्घोषः इष्वस्त्राणामुपासने  ॥  २१  ॥   

नाराजके जनपदे वणिजो दूरगामिनः।  

गच्छन्ति क्षेममध्वानं बहुपण्यसमाचिताः  ॥  २२  ॥   

नाराजके जनपदे चरत्येकचरो वशी।  

भावयन्नात्मनाऽऽत्मानं यत्र सायंगृहो मुनिः  ॥  २३  ॥   

एकः असहाय एव चरतीत्येकचरः  ॥  २३  ॥   

अस्यतांक्षिपतां। उपासनेअभ्यासे स्यादुपासनमभ्यसःऽ इत्यमरः। तलनिर्घोषःज्याकरतलनिर्घोषःगो। सन्तोषात् करतलघोषो वा।  

बहुपण्यैः समाचिताःसमृद्धाः, यद्वा पण्यानां क्रय्यद्रव्याणां समाचिताःदशभाराः आचितो दशभारः स्यात्ऽ इत्यमरः, बहवः पण्यसमाचिताः येषां ते तथागो।  

यस्मिन् देशे सायंकालो भवति तदेव गृहं यस्यतादृशो वशीजितेन्द्रियो मुनिः असहायः न चरितुं प्रभवति ॥   

 ॥ २।६७।२१२३ ॥  ॥ २।६७।२४२५ ॥   

नाराजके जनपदे १योगक्षेमं प्रवर्तते।  

न चाप्यराजके सेना शत्रून् विषहते युधि  ॥  २४  ॥   

नाराजके जनपदे हृष्टैः परमवाजिभिः।  

नराः संयान्ति सहसा रथैश्च प्रतिमण्डितैः  ॥  २५  ॥   

प्रतिमण्डितैःअलंकृतैः रथैः  ॥  २५  ॥   

१योगक्षेमःङ।  

 ॥ २।६७।२४,२५ ॥  ॥ २।६७।२६,२७ ॥   

नाराजके जनपदे नराः शास्त्रविशारदाः।  

संवदन्तोऽवतिष्ठन्ते वनेषूपवनेषु च  ॥  २६  ॥   

नाराजके जनपदे माल्यमोदकदक्षिणाः।  

देवताऽभ्यर्चनार्थाय कल्प्यन्ते नियतैर्जनैः  ॥  २७  ॥   

कल्प्यन्तेप्रवर्त्यन्त इति यावत्  ॥  २७  ॥   

 ॥ २।६७।२६,२७ ॥  ॥ २।६७।२८३० ॥   

नाराजके जनपदे चन्दनागरुरूपिताः।  

राजपुत्रा विराजन्ते वसन्त इव शाखिनः  ॥  २८  ॥   

यथा ह्यनुदका नद्यः यथा वाऽप्यतृणं वनम्।  

अगोपाला यथा गावः तथा राष्ट्रमराजकम्  ॥  २९  ॥   

ध्वजो रथस्य प्रज्ञानं धूमो ज्ञानं विभावसोः।  

तेषां यो नो ध्वजो राजा स देवत्वमितो गतः  ॥  ३०  ॥   

रथस्य प्रज्ञानंतत्स्थितिज्ञापकं, तथा विभावसोश्च धूमो ज्ञानंतत्स्थितिज्ञापकम्। तेषां राजकर्तृ़णां नःअस्माकं यो राजा ध्वजःअस्मासु राज्यव्यवहारप्रतिष्ठापकः, सः इतो देवत्वं गतः  ॥  ३०  ॥   

वसन्ते शाखिनःवृक्षा इव।  

विभावसुःअग्निः।  

 ॥ २।६७।२८३० ॥  ॥ २।६७।३१,३२ ॥   

नाराजके जनपदे स्वकं भवति कस्यचित्।  

मत्स्या इव नरा नित्यं भक्षयन्ति परस्परम्  ॥  ३१  ॥   

ये हि सम्भिन्नमर्यादा नास्तिकाः छिन्नसंशयाः।  

तेऽपि भावाय कल्पन्ते राजदण्डनिपीडिताः  ॥  ३२  ॥   

ये हि सम्भिन्नमर्यादाःउल्लङ्घितस्वस्वजातिवर्णाश्रममर्यादाः, अत एव पूर्वं राजदण्डनिपीडिताःनास्तिकाः सन्ति, तेऽपि च इदानीं छिन्नसंशयाःराजदण्डाशङ्कारहितास्सन्तः भवायप्रभवाय कल्पन्ते समस्त १दैष्टिकपीडासमर्था भवन्तीत्यर्थः  ॥  ३२  ॥   

प्रबलैः दुर्बलनाश इत्यर्थः।  

छिन्नसंशयाःकृत्याकृत्यविचारशून्याः राजदण्डनिपीडिताः भावाय--साधुत्वाय कत्यन्तेयोग्या भवन्ति, नृपे सतीति शेषःती।  

१देविकग।  

 ॥ २।६७।३१,३२ ॥  ॥ २।६७।३३ ॥   

यथा दृष्टिः शरीरस्य नित्यमेव प्रवर्तते।  

तथा नरेन्द्रो राष्ट्रस्य प्रभवः सत्यधर्मयोः  ॥  ३३  ॥   

शरीरस्य हिते दृष्टिः यथा नित्यमेव प्रवर्तते, एवं सत्यधर्मयोः प्रभवः नरेन्द्रोऽपि राष्ट्रस्य हिते नित्यं प्रवर्तते  ॥  ३३  ॥   

इदं हस्तपादादीनामप्युपलक्षकम्। चक्षुस्तु प्रधानम्। चक्षुरादिकं खलु शरीररक्षणे सदा स्वयमेव जागरूकं वर्तत इत्यनुभवसिद्धम्।  

प्रभवःकारणम्।  

 ॥ २।६७।३३ ॥  ॥ २।६७।३४ ॥   

राजा सत्यं च धर्मश्च राजा कुलवतां कुलम्।  

राजा माता पिता चैव राजा हितकरो नृणाम्  ॥  ३४  ॥   

कुलवतांक्षेत्रबीजशुद्धिमतामिति यावत्  ॥  ३४  ॥   

वर्णसांकर्यवारक इति वा।  

 ॥ २।६७।३४ ॥  ॥ २।६७।३५ ॥   

यमो वैश्रवणः शक्रः वरुणश्च महाबलः।  

विशिष्यते नरेन्द्रेण वृत्तेन महता ततः  ॥  ३५  ॥   

१यम इत्यादि। यतो महता वृत्तेनअशेषप्रजारक्षणरूपेण महता चरित्रेण नरेन्द्रो युक्तः, तत एव हेतोः एकैकदिग्वर्तिप्रजारक्षणेभ्यो विशिष्यतेअतिशय्यते नरेन्द्रेण, यकि गुणश्छान्दसः  ॥   

१यतग।  

यमस्य दण्डमात्रं, कुबेरस्य धनदत्वमेव, इन्द्रस्य पालनमेव, वरुणस्य सदाचारनियमनमेव। एतद्गुणचतुष्टययुक्त वान्नरेन्द्रेण यमादयो व्यावर्त्यन्त इत्यर्थःगो।  

यमादयस्तु तत्तद्दिङ्मात्ररक्षकाः, राजा तु सर्वदिक्ष्वपि रक्षक इत्यर्थः।  

 ॥ २।६७।३५ ॥  ॥ २।६७।३६ ॥   

अहो तम इवेदं स्यात् न प्रज्ञायेत किञ्चन।  

राजा चेन्न भवेल्लोके विभजन् साध्वसाधुनी  ॥  ३६  ॥   

अहो इत्यादि। साध्वसाधुनी लोके विभजन् राजा चेन्न स्यात्, इदंअराजकत्वं अहो तम एव स्यात् ॥ ३६ ॥   

 ॥ २।६७।३६ ॥  ॥ २।६७।३७,३८ ॥   

जीवत्यपि महाराजे तवैव वचनं वयम्।  

नातिक्रमामहे सर्वे वेलां प्राप्येव १सागरः  ॥  ३७  ॥   

स नः समीक्ष्य, द्विजवर्य वृत्तं  

नृपं विना राज्यमरण्यभूतम्।  

कुमारमिक्ष्वाकुसुतं २वरेण्यं  

त्वमेव राजानमिहाभिषिञ्च  ॥  ३८  ॥   

इत्यार्षे श्रीमद्रामायणे वाल्मीकीये अयोध्याकाण्डे सप्तषष्टितमः सर्गः  

हे द्विजवर्य स त्वं नःअस्माकं वृत्तंअराजकप्रमुषितं सर्वं कृत्यं वीक्ष्य, नृपं विना राज्यमप्यरण्यभूतं स्यादिति समीक्ष्य इक्ष्वाकुसुतंदशरथतनयं वरेण्यंश्रेष्ठं कुमारं त्वमेव राजानं निश्चित्य अभिषिञ्च। जल(३८)मानः सर्गः  ॥  ३८  ॥   

इति श्रीमद्रामायणामृतकतकटीकायामयोध्याकाण्डे सप्तषष्टितमः सर्गः  

१सागराःङ।  

इदानीं तु किमु वक्तव्यमिति भावः।  

२वदान्यंङ, तथान्यंच।  

 ॥ २।६७।३७,३८ ॥   

