+++
title = "०७४"

+++
चतुस्सप्ततितमः सर्गः  

\[कैकेयीविगर्हणम्\] ॥ २।७४।१ ॥   

तां तथा गर्हयित्वा तु मातरं भरतस्तदा।  

रोषेण महताऽऽविष्टः पुनरेवाब्रवीद्वचः  ॥  १  ॥   

एवं सामान्यत उपालम्भं कृत्वा इदानीं महापापोद्घाटनपूर्वं महता क्रोधेनाग्निप्रवेशादिकमेव कर्तव्यम्, नेह त्वया वस्तव्यमिति ब्रूते। तां तथेत्यादि  ॥  १  ॥   

 ॥ २।७४।१ ॥  ॥ २।७४।२ ॥   

राज्यात् भ्रंशस्व, कैकेयि नृशंसे दुष्टचारिणि  

परित्यक्ता च धर्मेण १मा मृतं रुदती भव  ॥  २  ॥   

राज्यात् भ्रंशस्वेति। वा भ्राशऽ इति पक्षे श्यन्, त्वं भ्रष्टा भव, त्वन्मातृवत् त्वमपि वनं प्रविशेत्यर्थः। भर्तारं मृतमुद्दिश्य रुदती च मा भव। रोदनादि स्त्रीकृत्यं माऽनुतिष्ठ। पतिभार्याभावस्य नष्टत्वात् त्वं तदुचिता न भवसीत्यर्थः। परः मां मृतं रुदतीऽ इति मिथ्यापाठं प्रकल्प्य मिथ्यार्थमसङ्गतमवोचत्  ॥  २  ॥   

१मांङ।  

अयोध्याकाण्डे ३५ सर्गे २५श्लोके गतोऽयं वृत्तान्तः  

तीर्थः, गोविन्दराजो वा ॥  प्राणहानिकरकार्यकरणात् मा मृतं मत्वा रोदनं कुर्वित्यर्थःऽ गो। त्वद्विषये मां मृतं मत्वा रुदती भवऽती। भर्तारमुद्दिश्य कैकेय्या रोदनाऽकरणात् तन्निषेधो न घटत इति तयोर्भावः। गोविन्दराजेन तु कतकरीत्याऽपि व्याख्यातम्। तदा तु पतिभार्याभावविच्छेदमात्रोपलक्षकमिदं वाक्यम् ॥   

 ॥ २।७४।२ ॥  ॥ २।७४।३ ॥   

किन्नु तेऽदूषयद्राजा रामो वा भृशधार्मिकः।  

ययोर्मृत्युर्विवासश्च त्वत्कृते तुल्यमागतौ  ॥  ३  ॥   

तुल्यमिति। युगपदित्यर्थः  ॥  ३  ॥   

तेतव सम्बन्धि गुणचारित्रादिकंती। गो। अथ वाते अदूषयत्तव कीदृशमनिष्टमाचरितवन्तौ लौकोक्तिरियमपि।  

 ॥ २।७४।३ ॥  ॥ २।७४।४ ॥   

१ब्रह्महत्यामसि प्राप्ता कुलस्यास्य विनाशनात्।  

कैकेयि नरकं गच्छ मा च भर्तुः सलोकताम्  ॥  ४  ॥   

आगतौ यतः, अतोऽवश्यंब्रह्महत्यामित्यादि। नरकं गच्छेति प्राप्तकाले लोट्, नरक एव ते न्यायप्राप्त इत्यर्थः  ॥  ४  ॥   

भ्रूणहत्यांभ्रूणहत्यातुल्यपापम्गो।  

१भ्रूणहत्याङ।  

 ॥ २।७४।४ ॥  ॥ २।७४।५ ॥   

यत्त्वया हीदृशं पापं कृतं घोरेण कर्मणा।  

सर्वलोकप्रियं हित्वा ममाप्यापादितं भयम्  ॥  ५  ॥   

सर्वलोकप्रियं, राममिति शेषः। हित्वाविवास्येति यावत्। ममापि भयमापादितमिति। त्वद्दोषात् मां रामः परित्यक्ष्यतीति भयमित्यर्थः  ॥  ५  ॥   

सर्वलोकप्रियं रामं हित्वा स्थितस्य ममापि भयमापादितंत्वत्कृतं पापं ममापि भयमजनयत्, न तु राज्यमिति भावःगो। ममापीत्यपिशब्दात् सर्वजनस्यापीत्यर्थःती।  

 ॥ २।७४।५ ॥  ॥ २।७४।६ ॥   

त्वत्कृते मे पिता वृत्तो रामश्चारण्यमाश्रितः।  

अयशो जीवलोके च त्वयाऽहं प्रतिपादितः  ॥  ६  ॥   

अयशो जीवलोके चेति। पतिघ्न्याः पापायाः पुत्रो भरतः कश्मलःइत्याद्यात्मकमयशः  ॥  ६  ॥   

मातृमुखेन ज्येष्ठं विवास्य राजानं नाशितवानित्येवंविधंगो। अहमप्यवनिं प्राप्ते रामे सत्यपराक्रमे। कृतकृत्यो भविष्यामि विप्रवासितकल्मषःऽ (३४) इति वचनानुसारादेवं व्याख्या।  

प्रतिपादितःप्रापितः।  

 ॥ २।७४।६ ॥  ॥ २।७४।७ ॥   

मातृरूपे ममामित्रे नृशंसे राज्यकामुके  

न तेऽहमभिभाष्योऽस्मि, दुर्वृत्ते पतिघातिनि  ॥  ७  ॥   

राज्यकामुकेति। अमैथुनेच्छातो न ङीप्। न तेऽहमभिभाष्य इति कृत्यानां कर्तरि वाऽ इति षष्ठी मत्सम्भाषणं त्वया न कर्तव्यमित्यर्थः  ॥  ७  ॥   

 ॥ २।७४।७ ॥  ॥ २।७४।८,९ ॥   

कौसल्या च सुमित्रा च याश्चान्या मम मातरः।  

दुःखेन महताऽऽविष्टाः त्वां प्राप्य कुलदूषिणीम्  ॥  ८  ॥   

न त्वमश्वपतेः कन्या धर्मराजस्य धीमतः।  

राक्षसी तत्र जाताऽसि कुलप्रध्वंसिनी पितुः  ॥  ९  ॥   

अश्वपतेः कन्येति। तत्कुलोचितकन्या न भवसीति यावत्। पितुरिति। केकयस्येति यावत्  ॥  ९  ॥   

लोकेक्तिरियम्।  

 ॥ २।७४।८,९ ॥  ॥ २।७४।१०,११ ॥   

यत्त्वया धार्मिको रामः नित्यं सत्यपरायणः।  

वनं प्रस्थापितः, दुःखात् पिता च त्रिदिवं गतः  ॥  १०  ॥   

१यत्प्रधानाऽसि तत्पापं मयि पित्रा विनाकृते।  

भ्रातृभ्यां च परित्यक्ते सर्वलोकस्य चाप्रिये  ॥  ११  ॥   

यत्प्रधानायत्पापप्रधाना असि, तत्पापं पित्रादिवियुक्ते सर्वलोकाप्रियत्वं तावकं मय्यपि सङ्क्रान्तम्धिक् पापायाः पुत्रमिति। अप्रिये इति सम्बुद्धिः  ॥  ११  ॥   

राक्षसीत्यत्र हेतुमाहयदित्यादिश्लोकेन।  

१यत्प्रधारयसे तोषंङ।  

सङ्क्रान्तं कार्यं विशेषणद्वयेन दर्शितम्गो। भवत्या कृतस्य पापस्य फलमेवेदं मम पितृवियोगः, भ्रातृविरहश्चेत्यर्थः।  

 ॥ २।७४।१०,११ ॥  ॥ २।७४।१२ ॥   

कौसल्यां धर्मसंयुक्तां वियुक्तां, पापनिश्चये  

कृत्वा कं प्राप्स्यसे त्वद्य लोकं, निरयगामिनि  ॥  १२  ॥   

वियुक्तांपतिपुत्रवियुक्तां कृत्वेति योजना  ॥  १२  ॥   

 ॥ २।७४।१२ ॥  ॥ २।७४।१३ ॥   

किं नावबुध्यसे, क्रूरे नियतं १बन्धुसंश्रयम्।  

ज्येष्ठं पितृसमं रामं २कौसल्या आत्मसम्भवम्  ॥  १३  ॥   

बन्धूनां संश्रयःआश्रयभूतः तथा। एवमाद्युच्यमानविशेषणकं रामं कौसल्या आत्मसम्भवंयाटो लोपः, सन्ध्यभावश्च छान्दसः औरसपुत्रं नावबुध्यसे किम्?  ॥  १३  ॥   

कौसल्यासुतमपि रामं पितृवदेव बन्धूनामाश्रयभूतं किं नावबुध्यसे?तस्मिन् पक्षपातस्याप्रसक्त्या भवद्विप्रियमसम्भव्येव खलुइति वाऽर्थः।  

१बुद्धिसंश्रयम्ङ।  

२कौसल्यायात्मसम्भवम्ङ।  

 ॥ २।७४।१३ ॥  ॥ २।७४।१४ ॥   

अङ्गप्रत्यङ्गजः पुत्रः हृदयाच्चापि जायते।  

तस्मात् १प्रियतरो मातुः प्रियत्वान्न तु २बान्धवाः ॥   

भवत्वौरसः, किं ततः? इत्यत्र, औरसत्वादेव हेतोः परमप्रेमास्पदत्वात् तद्वियोगो दुस्सह इत्याशयेनाहअङ्गेत्यादि। अङ्गानिमुखकण्ठवक्षःकुक्षिवस्तिहस्तपादलक्षणानि। प्रत्यङ्गानि नेत्रनासाङ्गुल्यादीनि। तत्तत्तेजोंऽशजस्तथा। अत्र अङ्गादङ्गात्सम्भवसि हृदयादधिजायसे। आत्मा वै पुत्रनामासि स जीव शरदश्शतम्ऽ इति मन्त्रे अङ्गादङ्गादिति वीप्सया अङ्गप्रत्यङ्गरूपसर्वाङ्गग्रह इति सूचितम् अङ्गप्रत्यङ्ग इत्यनेन। सर्वाङ्गतेजः सम्भूतत्वं च यदेतद्रेतः तदेतत्सर्वेभ्योऽङ्गेभ्यस्तेजस्सम्भूतम्ऽ इति श्रुतेः। स्त्रियास्तु रक्तमेव रेतः। हृदयंहृदयपुण्डरीकं प्रत्यगात्माधिष्ठानभूतम्। यदेवं जायतेतस्मात् पुत्रः मातुः प्रियतरो भवतिअतिशयेन प्रियो भवति, आत्मावै पुत्रनामासिऽ इति श्रुतेः पुत्रस्याप्यात्मत्वात्। आत्मनस्तु कामाय सर्वं प्रियं भवतिऽ इति श्रुतेः, अनुभवाच्च। निरुपधिप्रेमास्पदत्वस्य चात्मनः प्रसिद्धत्वाच्चेत्यर्थः। बान्धवाःपितृमात्रादयः केवलं प्रिया एव, न तु प्रियतराः। एवमतिशयितप्रियत्वात् पुत्रस्य, तद्वियोगजदुःखं दुस्सहमित्यर्थः  ॥  १४  ॥   

औरसपुत्रविश्लेषो मातुरसह्य इति दर्शयितुं पीठिकेयम्।  

बान्धवःभ्रात्रादिः न प्रियतमः, किन्तु प्रिय एवगो।  

१प्रियतमोङ।  

२बान्धवःङ।  

 ॥ २।७४।१४ ॥  ॥ २।७४।१५ ॥   

१अन्यदा किल धर्मज्ञाः सुरभिः सुरसम्मता।  

२वहमानौ ददर्शोर्व्यां पुत्रौ विगत ३चेतसौ  ॥  १५  ॥   

पुत्रशोको मातुः दुस्सह इत्यत्र इतिहासमाहअन्यदेत्यादि। धर्मज्ञाःपुराविदो वृद्धाः अन्यदाअन्यस्मिन् कस्मिंश्चित्पूर्वकाले, किलेत्यैतिह्ये तथा वदन्ति किलेत्यर्थः। कथं वदन्ति? इत्यतःवहमानौहलं शकटं वा ॥ १५ ॥   

१एकदाङ।  

धर्मज्ञाकर्षणकालधर्मज्ञागो।  

२लभमानौङ।  

पुत्रौसाक्षात्पुत्रौ, किञ्चिन्निमित्तवशात् भूमिं गतो। यद्वा स्ववंश्यत्वेन पुत्रव्यपदेश्यौगो।  

विगतचेतसौअतिश्रमेण शून्यमनस्कौ।  

३चेतनौङ।  

 ॥ २।७४।१५ ॥  ॥ २।७४।१६ ॥   

तावर्धदिवसे श्रान्तौ दृष्ट्वा पुत्रौ महीतले।  

रुरोद पुत्रशोकेन बाष्पपर्याकुलेक्षणा  ॥  १६  ॥   

अर्धं दिवसस्यअर्धदिवसे, एकदेशीसमासः, मध्याह्न इति यावत्। पुत्रौसाक्षात्पुत्रौ, किञ्चिन्निमित्ततो भुवं गतौ, तथाऽग्रे वदति मम कायात् प्रसूतौऽ इति  ॥  १६  ॥   

 ॥ २।७४।१६ ॥  ॥ २।७४।१७ ॥   

अधस्तात् व्रजतस्तस्याः सुरराज्ञो महात्मनः।  

बिन्दवः पतिता गात्रे सूक्ष्माः सुरभिगन्धिनः  ॥  १७  ॥   

सुरराज्ञःसुरराजस्येति यावत्  ॥  १७  ॥   

 ॥ २।७४।१७ ॥  ॥ २।७४।१८२० ॥   

निरीक्षमाणस्तां शक्रः ददर्श सुरभिं स्थिताम्।  

१आकाशे विष्ठितां दीनां रुदतीं भृशदुःखिताम्  ॥  १८  ॥   

तां दृष्ट्वा शोक २सन्तप्तां वज्रपाणिर्यशस्विनीम्।  

इन्द्रः प्राञ्जलिरुद्विग्नः सुरराजोऽब्रवीद्वचः  ॥  १९  ॥   

भयं कच्चिन्न चास्मासु कुतश्चिद्विद्यते महत्।  

कुतोनिमित्तः शोकस्ते ब्रूहि, ३सर्वहितैषिणि  ॥  २०  ॥   

अस्मासुअस्मदीयामरेष्वित्यर्थः। कुतोनिमित्त इति। आद्यादित्वात् प्रथमान्तविहितस्य तसन्तस्य कुतश्शब्दस्य निमित्तशब्देन समानाधिकरणबहुव्रीहिः, किंनिमित्तक इत्यर्थः  ॥  २०  ॥   

१आकाशेष़धिष्ठितांङ।  

विष्ठितांनिश्चलं स्थिताम्।  

२सन्तप्तःङ।  

प्रायशस्त्वदश्रुमोचनस्य भयसूचकत्वादिति भावःगो। अत्र तीर्थगोविन्दराजदृष्ट्या भयं देवसम्बन्ध्यभिमतम्। कतकदृष्ट्या तु उत्तरश्लेकव्याख्यानुसारेन देवानामन्यतमात् सुरभेरेव भयं अभिमतम्।  

३सर्वंङ।  

 ॥ २।७४।१८२० ॥  ॥ २।७४।२१, २२ ॥   

एवमुक्ता तु १सुरभिः सुरराजेन धीमता।  

प्रत्युवाच ततो धीरा वाक्यं वाक्यविशारदा  ॥  २१  ॥   

शान्तं पापं, न वः किञ्चित् कुतश्चिदमराधिप  

अहं तु २मग्नौ शोचामि स्वपुत्रौ विषमे स्थितौ  ॥  २२  ॥   

हे अमराधिप वःयुष्माकममराणां सम्बन्धी मे किञ्चित् पापंदुःखमिति यत्, तत् शान्तम्, प्रसङ्गो न कर्तव्यः। शान्तं पापम्ऽ, प्रतिहतममङ्गलम्ऽ इत्यादिकमनुचितप्रसङ्गश्रवणदोषनिवर्तकवचनविशेषः। तत् कुतश्चिदप्यमरान्मे पापं न। किन्त्वहं भग्नौदुःखमग्नौ एवमुच्यमानविशेषणवन्तौ पुत्रौ दृष्ट्वा, तत एव हेतोः शोचामीत्यन्वयः  ॥  २२  ॥   

१सा देवीङ।  

नाश्लीलं कीर्तयेत्ऽ इति निषिद्धाचरणजं पापं शान्तम्। अथ वा अश्लीलश्रवणजं पापं शान्तम्। अथ वा उत्कीर्तितानिष्टप्रापकं पापं यदि स्यात्, तत् शान्तम्।  

विषमे मग्नौ स्थितौ इति वाऽन्वयः।  

२किलङ।  

 ॥ २।७४।२१,२२ ॥  ॥ २।७४।२३,२४ ॥   

एतौ दृष्ट्वा कृशौ दीनौ सूर्यरश्मिप्रतापितौ।  

१वध्यमानौ बलीवर्दौ कर्षकेण २दुरात्मना  ॥  २३  ॥   

मम कायात् प्रसूतौ हि दुःखितौ भारपीडितौ।  

यौ दृष्ट्वा परितप्येऽहं नास्ति पुत्रसमः प्रियः  ॥  २४  ॥   

यौ दृष्ट्वा परितप्येऽहं नास्ति पुत्रसमः प्रियःऽ इति कामधेनुवचनोपसंहारः  ॥  २४  ॥   

१अर्द्यमानौङ।  

२सुराधिपङ।  

प्रसूतत्व परंपरयागो। ती।  

 ॥ २।७४।२३,२४ ॥  ॥ २।७४।२५ ॥   

यस्याः पुत्रसहस्रैस्तु कृत्स्नं व्याप्तमिदं जगत्।  

तां दृष्ट्वा रुदतीं शक्रो न सुतान्मन्यते परम्  ॥  २५  ॥   

अथेन्द्रव्यापारं कविराहयस्या इत्यादि। पुत्रसहस्रैरिति। साक्षात्पुत्रधर्माधर्मबलीवर्दसन्तानपतितैरित्यर्थः। तां रुदतीं दृष्ट्वा शक्रोऽपि न सुतात् परं प्रियमस्तीति मन्यते स्म  ॥  २५  ॥   

 ॥ २।७४।२५ ॥  ॥ २।७४।२६ ॥   

१इन्द्रो ह्यश्रुनिपातं तं स्वगात्रे पुण्यगन्धिनम्।  

सुरभिं मन्यते दृष्ट्वा भूयसीं तामिहेश्वरः  ॥  २६  ॥   

इन्द्रः स्वगात्रे तं पुण्यगन्धिनं अश्रुनिपातं दृष्ट्वा तां सुरभिं भूयसीं मन्यतेबहुमन्यते स्म २  ॥  २६  ॥   

१अयंश्लोकः ङ। पुस्तके नास्ति।  

२तदीयवात्सल्यं दृष्ट्वेति भावः।  

 ॥ २।७४।२६ ॥  ॥ २।७४।२७,२८ ॥   

१समाप्रतिमवृत्तायाः लोकधारणकाम्यया।  

श्रीमत्या २गुणमुख्यायाः स्वभाव ३परिचेष्टया  ॥  २७  ॥   

यस्याः पुत्रसहस्राणि साऽपि शोचति कामधुक्।  

किं पुनर्या विना रामं कौसल्या ४वर्तयिष्यति  ॥  २८  ॥   

अतःपरं भरतवाक्यं प्रकृतयोजनशेषतयासमाप्रतिमेत्यादि। समंसर्वप्राणिसमानुग्राहकं अतुलं सर्वोत्तमं वृत्तंचरित्रं यस्याः सा तथा। श्रीमत्याःइष्टदोहनैश्वर्यशक्तिमत्याः गुणमुख्यायाःगुणः मुख्यः सत्वात्मा यस्याः सा तथा। एवंभूतायाः तस्याः लोकधारणकाम्ययालोकानुग्रहेच्छया प्रवृत्तायाः स्वभावपिचेष्टया आहारनिद्राभयमैथुनं च सासान्यमेतत्पशुभिर्नराणाम्ऽ इति सामान्यप्राप्तमिथुनीभावलक्षणया सन्तानपरम्पराद्वारेण यस्याः पुत्रसहस्राणिअपरिमितपुत्राः सन्ति साऽपि शोचति, औरसपुत्रपीडायां, कथं पुनर्मानुषी कौसल्या एकपुत्रा विना रामं शेकेन वर्तयिष्यति  ॥  २८  ॥   

१सदाङ।  

गुणनित्यायाःनित्यगुणायाः यस्याः सुरभेः स्वभावपरिवेषयास्वभावेन स्त्रीपुंस्वभावेन मैथुनेन परिवेषःआवृत्तिः यस्याःगो। अत्र लोकधारणकाम्यया श्रीमत्याःऽ इति यथाश्रुतमेव वाऽन्वयः।  

२गुणनित्यायाःङ।  

३परिवेषयाङ।  

४विनशिष्यतिङ।  

 ॥ २।७४।२७,२८ ॥  ॥ २।७४।२९ ॥   

एकपुत्रा च साध्वी च विवत्सेयं त्वया कृता।  

तस्मात् त्वं सततं दुःखं प्रेत्य चेह च लप्स्यसे  ॥  २९  ॥   

सेयं विवत्सेव त्वया कृता। यदेवंतस्मादित्यादि  ॥  २९  ॥   

 ॥ २।७४।२९ ॥  ॥ २।७४।३० ॥   

अहं त्वपचितिं भ्रातुः पितुश्च सकलामिमाम्।  

१वर्धनं यशसश्चापि करिष्यामि न संशयः  ॥  ३०  ॥   

अपचितिःपूजा। इमामिति। प्रस्तुतौर्ध्वदैहिकक्रियामित्यर्थः ॥   

भ्रातुः अपचितिंराज्याभिषेकरूपां, पितुश्च सकलामिमांउत्तरक्रियांस्पष्टं बक्तुमनिच्छया वा एवं कथनम्।  

१वर्धिनींङ।  

 ॥ २।७४।३० ॥  ॥ २।७४।३१ ॥   

१आनाय्य च महाबाहुं कोसलेन्द्रं महाबलम्।  

स्वयमेव प्रवेक्ष्यामि वनं मुनिनिषेवितम्  ॥  ३१  ॥   

आनाय्यआनाययित्वा यशसश्च वर्धनं करिष्यामीत्यन्वयः। प्रवेक्ष्यामीति। आनयनार्थमिति शेषः  ॥  ३१  ॥   

१आनाययित्वा तनयं कौसल्याया महाद्युतिम्ङ।  

 ॥ २।७४।३१ ॥  ॥ २।७४।३२ ॥   

न ह्यहं, पापसङ्कल्पे पापे पापं त्वया कृतम्।  

शक्तो धारायितुंपौरैः अश्रुकण्ठैर्निरीक्षितः  ॥  ३२  ॥   

पापंरामविवासनरूपम्  ॥  ३२  ॥   

अश्रुकण्ठेषु पौरेषु निरीक्षत्सुइति यावत्।  

 ॥ २।७४।३२ ॥  ॥ २।७४।३३ ॥   

सा त्वमग्निं प्रविश वा स्वयं वा विश दण्डकान्।  

रज्जुं १बध्वाऽथ वा कण्ठे न हि तेऽन्यत् परायणम्  ॥  ३३  ॥   

कण्ठ इति। म्रियस्वेति शेषः  ॥  ३३  ॥   

१बधान वाङ।  

 ॥ २।७४।३३ ॥  ॥ २।७४।३४३६ ॥   

अहमप्यवनीं प्राप्ते रामे सत्यपराक्रमे।  

कृतकृत्यो भविष्यामि विप्रवासितकल्मषः  ॥  ३४  ॥   

इति नाग इवारण्ये तोमराङ्कुशतोदितः।  

पपात भुवि सङ्क्रुद्धः निश्वसन्निव पन्नगः  ॥  ३५  ॥   

संरक्तनेत्रः शिथिलाम्बरस्तथा  

विधूतसर्वाभरणः परन्तपः।  

बभूव भूमौ पतितो नृपात्मजः  

शचीपतेः केतुरिवोत्सवक्षये  ॥  ३६  ॥   

इत्यार्षे श्रीमद्रामायणे वाल्मीकीये अयोध्याकाण्डे चतुस्सप्ततितमः सर्गः।  

शचीपतेः केतुःइन्द्रध्वजः। तालु(३६)मानः सर्गः  ॥  ३६  ॥   

इति श्रीमद्रामायणामृतकतकटीकायां अयोध्याकाण्डे चतुरस्सप्ततितमः सर्गः  

वनात् राज्यं प्राप्त इति भावः।  

पीडितत्वे गजः, क्रोधनिःश्वासे पन्नगश्च दृष्टान्तः।  

उत्सवसमाप्त्यनन्तरमवरोप्य भूमौ स्थापितः उत्सवार्थेन्द्रध्वज इव।  

 ॥ २।७४।३४३६ ॥   

