+++
title = "०१६"

+++
षोडशः सर्गः  

\[रामागमनम्\]  

  

 ॥ २।१६।१ ॥   

स तदन्तःपुरद्वारं समतीत्य जनाकुलम्।  

१प्रविविक्तां ततः कक्ष्यां आससाद पुराणवित्  ॥  १  ॥   

अथ रामस्य राजभवनोपस्थानम्। स तदित्यादि  ॥  १  ॥   

प्रविविक्तांजनसम्बाधरहिताम्।  

१प्रविभक्तांङ।  

 ॥ २।१६।१ ॥  ॥ २।१६।२ ॥   

१प्रासकार्मुकबिभ्राद्भिर्युवभिर्मृष्टकुण्डलैः।  

अप्रमादिभिरेकाग्रैः स्वनुरक्तैरधिष्ठिताम्  ॥  २  ॥   

प्रासकार्मुकानि बिभ्रतीति प्रासकार्मुकबिभ्रतः, तैस्तथा। द्विर्वचनं छान्दसम्। मृष्टकुण्डलैः--सूत्तेजितसमग्रकर्णाभरणैः  ॥  २  ॥   

प्रासकार्मुकऽ इत्यत्र सुपां सुलुक्ऽ इति द्वितीयालुक्--ती। मृष्टं--शोधितं।  

१प्राप्तकार्मुकङ।  

 ॥ २।१६।२ ॥  ॥ २।१६।३५ ॥   

तत्र काषायिणो वृद्धान् वेत्रपाणीन् स्वलङ्कृतान्।  

ददर्श विष्ठितान् द्वारि स्त्र्यध्यक्षान्सुसमाहितान्  ॥  ३  ॥   

ते समीक्ष्य समायान्तं रामप्रियचिकीर्षवः।  

सहसोत्पतितास्सर्वे स्वासनेभ्यस्ससम्भ्रमाः  ॥  ४  ॥   

तानुवाच विनीतात्मा सूतपुत्रः प्रदक्षिणः।  

क्षिप्रमाख्यात रामाय सुमन्त्रो द्वारि तिष्ठति  ॥  ५  ॥   

प्रकर्षेण दक्षिणः--समर्थस्तथा  ॥  ५  ॥   

काषायिणःकाषायवस्त्रधारिणः। रामप्रीत्यर्थमलङ्कारकञ्चुकालंकृतानित्यर्थःगो।  

स्त्र्यध्यक्षाः--अन्तःपुराध्यक्षाः--कञ्चुकिन इति यावत्।  

एतदनन्तरं इति करणं द्रष्टव्यम्।  

 ॥ २।१६।३५ ॥  ॥ २।१६।६७ ॥   

ते राममुपसङ्गम्य भर्तुः प्रियचिकीर्षवः।  

सहभार्याय रामाय क्षिप्रमेवाचचक्षिरे  ॥  ६  ॥   

प्रतिवेदितमाज्ञाय सूत १ मभ्यन्तरं पितुः।  

तत्रैवानाययामास २ राघवः प्रियकाम्यया  ॥  ७  ॥   

प्रतिवेदितं द्वारपालैर्विज्ञापितं सूतं पितुरभ्यन्तरं--अन्तरङ्गं आज्ञाय--ज्ञात्वा। तत्रैव--सीतया सहावस्थितिस्थल एवेत्यर्थः  ॥  ७  ॥   

१मभ्यागतंङ।  

२राघवप्रियङ।  

प्रियकाम्ययेति। पितुरिति शेषः।  

 ॥ २।१६।६७ ॥  ॥ २।१६।८९ ॥   

तं वैश्रवणसङ्काशमुपविष्टं स्वलङ्कृतम्।  

ददर्श सूतः पर्यङ्के सौवर्णे सोत्तरच्छदे  ॥  ८  ॥   

वराहरुधिरामेण शुचिना च सुगन्धिना।  

अनुलिप्तं परार्ध्येन चन्दनेन परन्तपम्  ॥  ९  ॥   

वराहरुधिरवदतिरक्तमित्यर्थः  ॥  ९  ॥   

 ॥ २।१६।८९ ॥   ॥ २।१६।१०११ ॥   

१स्थितया पार्श्वतश्चापि वालव्यजनहस्तया।  

उपेतं सीतया भूयः चित्रया शशिनं यथा  ॥  १०  ॥   

तं तपन्तमिवादित्यमुपपन्नं स्वतेजसा।  

ववन्दे वरदं वन्दी विनयज्ञो विनीतवत्  ॥  ११  ॥   

विनीतवत्--विनीतस्सन्  ॥  ११  ॥   

१सीतयाङ।  

चैत्रपौर्णमास्यां चित्राख्यतारकोपेतं उदितं शशिनमिव स्थितंगो।  

 ॥ २।१६।१०११ ॥  ॥ २।१६।१२१३ ॥   

प्राञ्जलिस्तु सुखं पृष्ट्वा विहारशयनासने।  

राजपुत्रमुवाचेदं सुमन्त्रो राजसत्कृतः  ॥  १२  ॥   

कौसल्यासुप्रजा राम पिता त्वां द्रष्टुमिच्छति।  

महिष्या सह कैकेय्या, गम्यतां तत्र मा चिरम्  ॥  १३  ॥   

कौसल्यासुप्रजारामेति कौसल्यासुप्रजादेवेति च गतवत्  ॥  १३  ॥   

विहारशयनासन इति द्वंद्वैकवद्भावःगो। विहारःआहारादिसर्वे व्यापाराः, तेषुतद्विषय इत्यर्थः। सुखं पृष्ट्वेत्यन्वयः।  

गतवत्--बाल--२३ सर्गे द्वितायश्लोकवत् इत्यर्थः।  

 ॥ २।१६।१२१३ ॥  ॥ २।१६।१४१५ ॥   

एवमुक्तस्तु संहृष्टो नरसिह्मो महाद्युतिः।  

ततस्संमानयामास सीतामिदमुवाच ह  ॥  १४  ॥   

देवि देवश्च देवी च समागम्य मदन्तरे।  

मन्त्रयेते ध्रुवं किञ्चिदभिषेचनसंहितम्  ॥  १५  ॥   

देवश्च देवी च--मातापितराविति यावत्। मदन्तरे--मदर्थे, "अन्तरमवकाशावधिपरिधानान्तर्धिभेदतादर्थ्ये", अभिषेचनसंहितं--अभिषेचनोपयुक्तं किञ्चिद्विचारोपेतं ध्रुवं मन्त्रयेते--विचारं कुर्वाते  ॥  १५  ॥   

देवी च इति कथनात् एवं वा रामस्याशयः स्यात् ॥  उत्तरत्र-- "पुरा भ्रातः पिता नस्स मातरं ते समुद्वहन्। मातामहे समाश्रौषीद्राज्यशुल्कमनुत्तमम् ॥ " (अयो। १०७३) इति हि रामो वक्ष्यति  ॥  न ह्येतदिदानीं विस्मृतं स्यात्। विप्रोषितश्च भरतो यावदेव पुरादितः। तावदेवाभिषेकस्ते प्राप्तकालो मतो मम ॥ ऽ इति दशरथवाक्येऽ(अयो। ४२५) प्ययमर्थः स्पष्टः। अत एवेदानीं निगूढमुच्यते--लक्षयित्वेति  ॥  भरतासन्निधौ रामाभिषेचनरूपं राज्ञोऽभिप्रायं ज्ञात्वा राजानं सत्यप्रतिज्ञं कर्तुकामा-- अत एव सुदक्षिणा मद्धितार्थं--ममावतारप्रयोजनसिद्धये वा राजानं समीचीनमार्गे सञ्चोदयति इत्यर्थः। अस्य गूढोक्तिरूपत्वात् यौवराज्येऽभिषेक्ष्यति इत्यनेन न विरोधः  ॥  यद्वा--वालिवधसमये स्वस्यभरतादेशानुवर्तित्वेन प्रकटनात्तथोक्तमिति।ऽ  

अभिषेचनसंहितं--अभिषेचनसम्बन्धि--गो।  

 ॥ २।१६।१४१५ ॥  ॥ २।१६।१६ ॥   

लक्षयित्वा ह्यभिप्रायं प्रियकामा सुदक्षिणा।  

सञ्चोदयति राजान १ मदर्थमसितेक्षणा  ॥  १६  ॥   

अथ महिष्या सहेत्युक्तत्वादुन्नयनार्हमर्थमुन्नयति--लक्षयित्वेत्यादि। "वृद्धेन मयाऽविलम्बेन रामाभिषेकः कार्यः" इति राज्ञोऽभिप्रायमालक्ष्य सुदक्षिणा--समर्था अत एव राज्ञः प्रियकामा सती "भरतासन्निधौ रामाभिषेकस्त्वत्सम्मतो न वा" इति प्रष्टारं पितरं सुदक्षिणात्वाद्राजानं मदर्थं प्रति--मदभिषेकं प्रति सञ्चोदयति। भरतः अभिषेकोत्सवमनन्तरं श्रोष्यति। तत्र चिन्ता न कर्तव्या। शीघ्रमभिषेकः कार्यतामिति चोदयतीति मन्य इत्यर्थः  ॥  १६  ॥   

 ॥ २।१६।१६ ॥  ॥ २।१६।१७ ॥   

सा प्रहृष्टा महाराजं हितकामानुवर्तिनी।  

जननी चार्थकामा मे केकयाधिपतेस्सुता  ॥  १७  ॥   

हितकामानुवर्तिनी--स्वस्या राजसौमुख्यादिप्रयोजनार्थतयैवानुवर्तनशीला। तथा जननी च। मे  

अर्थकामा--मदर्थसिद्ध्यपेक्षिणी  ॥  १७  ॥   

महाराजंऽ इति पदं तिलके पूर्वश्लोकेनान्वितम्। महाराजंऽ राजानंऽ (१६ श्लो।) इति हर्षवशात्पुनरुक्तिरदोषाय इति समर्थितं च। हितकामा--लोकस्येति शेषः। महाराजं--भर्तारं अनुवर्तिनी मे अर्थकामा भवतीति शेषः। पूर्वश्लोकादारभ्य यादृशीपरिषत्तत्रऽ इति पर्यन्तश्लोकस्वारस्यपरिशीलने रामेण निगूढं किञ्चिदुच्यत एवेति स्पष्टं विमर्शकानाम्। निगूढमुक्तोर्थ एवोत्तरत्र अयो। १०७३ श्लोके रामेण स्पष्टीकृत इति  ॥   

 ॥ २।१६।१७ ॥  ॥ २।१६।१८ ॥   

दिष्ट्या खलु महाराजो महिष्या प्रियया सह।  

सुमन्त्रं प्राहिणोद्दूतमर्थकाम १करं मम  ॥  १८  ॥   

कुत एवं निश्चय इत्यत्राह--दिष्ट्या खल्वित्यादि। ममार्थकरं सुमन्त्रं प्राहिणोदिति यत् अतो मत्प्रयोजनार्थं प्राहिणोदित्यर्थः  ॥  १८  ॥   

१परंङ।  

 ॥ २।१६।१८ ॥  ॥ २।१६।१९ ॥   

यादृशी परिषत्तत्र तादृशो दूत आगतः।  

ध्रुवमद्यैव मां राजा यौवराज्येऽभिषेक्ष्यति  ॥  १९  ॥   

स एव हेतुर्विंव्रियते--यादृशीत्यादिना। तत्रराजान्तःपुरे यादृशीमदर्थैकप्रयोजना परिषत्तादृशःमदर्थैकप्रयोजनो दूत आगत इति यतः अस्मादेव निश्चय इत्यर्थः  ॥  १९  ॥   

 ॥ २।१६।१९ ॥  ॥ २।१६।२०२१ ॥   

हन्त शीघ्रमितो गत्वा द्रक्ष्यामि च महीपतिम्।  

सह त्वं परिवारेण सुखमास्व रमस्व च  ॥  २०  ॥   

पतिसम्मानिता सीता भर्तारमसितेक्षणा।  

आद्वारमनुवव्राज मङ्गलान्यभिदध्युषी  ॥  २१  ॥   

अभिदध्युषी--ध्यायतेः क्वसौ आर्षत्वात् वस्वेकाच्ऽ इति इडभावे सत्यपीटि वा उगितश्चऽ इति ङीपि भत्वात् वसोः सम्प्रसारणम्ऽ इति सम्प्रसारणे निर्निमित्तेटोऽपि लोपे षत्वे च रूपम्। अभिध्यातवतीति यावत्  ॥ २१ ॥   

एभिर्विशेषणैः सीताया अपि वनगमनं ज्ञातमेवेति सूच्यत इति तिलके।  

 ॥ २।१६।२०२१ ॥  ॥ २।१६।२२२४ ॥   

राज्यं द्विजातिभिर्जुष्टं राजसूयाभिषेचनम्।  

कर्तुमर्हसि ते राजा वासवस्येव लोककृत्  ॥  २२  ॥   

दीक्षितं व्रतसम्पन्नं वराजिनधरं शुचिम्।  

कुरङ्गशृङ्गपाणिं च पश्यन्ती त्वां भजाम्यहम्  ॥  २३  ॥   

पूर्वां दिशं वज्रधरो दक्षिणां पातु ते यमः।  

वरुणः पश्चिमामाशां धनेशस्तूत्तरां दिशम्  ॥  २४  ॥   

अथ सीताया मङ्गलानुष्ठानमिदानीम्। राज्यं--राज्यसिद्धिं प्रति द्विजातिभिर्जुष्टमभिषेचनं--यौवराज्याभिषेचनं कर्तुमर्हति। कालान्तरे राजसूयार्हमहाराज्याभिषेचनमपि करोतु, वासवस्य श्रीमदादिगुरुर्भगवानिव। ततो राजसूययागे दीक्षितत्वादिधर्मकं त्वां भजामि भजिष्य इत्यर्थः  ॥ २२२४ ॥   

लोककृत्ब्रह्मगो। राजसूये योऽभिषेकः तदर्हं कर्तुं इत्यर्थः। राज्यं कर्तुमित्यत्र कर्तुं--दातुमित्यर्थः।  

 ॥ २।१६।२२२४ ॥  ॥ २।१६।२५ ॥   

अथ सीतामनुज्ञाप्य कृतकौतुकमङ्गलः।  

निश्चक्राम सुमन्त्रेण सह रामो निवेशनात्  ॥  २५  ॥   

कृतकौतुकमङ्गलःकृतोत्सवमङ्गलानुष्ठानः  ॥  २५  ॥   

 ॥ २।१६।२५ ॥  ॥ २।१६।२६२७ ॥   

पर्वतादिव निष्क्रम्य सिंहो गिरिगुहाशयः।  

लक्ष्मणं द्वारि सोऽपश्यत् प्रह्वाञ्जलिपुटं स्थितम्  ॥  २६  ॥   

अथ मध्यमकक्ष्यायां समागम्य सुहृज्जनैः।  

स सर्वानर्थिनो दृष्ट्वा समेत्य प्रतिनन्द्य च  ॥  २७  ॥   

अर्थिन इति। रामदर्शनार्थिन इति यावत्  ॥  २७  ॥   

प्रह्वत्वसूचकाञ्जलिपुटवन्तंति। अञ्जलिपुट इति मत्वर्थीयोऽच्प्रत्ययः। प्रह्वश्चासावञ्जलिपुटश्चेति कर्मधारयः। प्रह्णं अञ्जलिपुटं यस्येति बाहुव्रीहिर्वा। राज्ञां निर्गमनसमये भृत्याः खलु स्वाञ्जलिपुटमधः प्रदर्श्य "इत इतः" इति मार्गं प्रदर्शयन्तीति राजमर्यादा। लक्ष्मणस्त्वात्मानं रामदासमेव मन्यते स्मेति प्रसिद्धम्। अत एव द्वारीत्यपि स्वरसम्।  

 ॥ २।१६।२६२७ ॥  ॥ २।१६।२८ ॥   

ततः पावकसङ्काशमारुरोह रथोत्तमम्।  

वैय्याघ्रं पुरुषव्याघ्रो १ राजतं राजनन्दनः  ॥  २८  ॥   

वैय्याघ्रं--व्याघ्रचर्मपरिवृतम्। द्वैपवैय्याघ्रादञ्ऽ  ॥  २८  ॥   

१ राजन्तंङ।  

 ॥ २।१६।२८ ॥  ॥ २।१६।२९ ॥   

मेघनादमसम्बाधं मणिहेमविभूषितम्।  

मुष्णन्तमिव चक्षूंषि प्रभया सूर्यवर्चसम्  ॥  २९  ॥   

मेघस्येव नादो यस्य रथस्य स तथा  ॥  २९  ॥   

असम्बाधं--विशालम्।  

 ॥ २।१६।२९ ॥  ॥ २।१६।३० ॥   

करेणुशिशुकल्पैश्च युक्तं परमवाजिभिः।  

हरियुक्तं सहस्राक्षो रथमिन्द्र इवाशुगम्  ॥  ३०  ॥   

प्रययौ तूर्णमास्थाय राघवो ज्वलितः श्रिया।  

करेणुशिशुकल्पैरित्यनेन हृष्टपुष्टोन्नतमहाबलवत्त्वं सूच्यते  ॥  ३०  ॥   

 ॥ २।१६।३० ॥  ॥ २।१६।३१ ॥   

स पर्जन्य इवाकाशे स्वनवा १नभिनादयन्  ॥  ३१  ॥   

निकेतान्निर्ययौ श्रीमान् २महेन्द्रादिव चन्द्रमाः।  

आकाशे स्वनवान्--नादवान् पर्जन्य इव मेधस्थानीयरथस्वनेन दिशो नादयन्निकेतनान्निर्ययौ  ॥  ३१  ॥   

आकाशे स्वनवान् पर्जन्य इव दिशोऽभिनादयन् महेन्द्राच्चन्द्रमा इव निकेतान्निर्ययाविति।  

रथारूढत्वादाद्यमुदाहरणम्। सौन्दर्यवत्त्वे द्वितीयमुदाहरणम्।  

१नभिनन्दयन्ङ।  

२महाभ्रादिवङ। च।  

 ॥ २।१६।३१ ॥  ॥ २।१६।३२३३ ॥   

१छत्रचामरपाणिस्तु लक्ष्मणो राघवानुजः  ॥  ३२  ॥   

जुगोप भ्रातरं भ्राता रथमास्थाय पृष्ठतः।  

ततो हलहलाशब्दस्तुमुलस्समजायत  ॥  ३३  ॥   

तस्य निष्क्रममाणस्य जनौघस्य समन्ततः।  

हलहलेत्यनुकारः। तस्येति। तस्मिन्निष्क्रममाण इति यावत्  ॥  ३३  ॥   

१चित्र, चन्द्रङ।  

जुगोप--आतपादिभ्य इति भावः--गो।  

तस्य निष्क्रममाणस्य, पुरतःऽ इति शेषः। जनौघस्य हलहलाशब्द इत्यन्वयःति।  

 ॥ २।१६।३२३३ ॥  ॥ २।१६३४३५ ॥   

ततो हयवरा मुख्या नागाश्च गिरिसन्निभाः  ॥  ३४  ॥   

अनुजग्मुस्तथा रामं शतशोऽथ सहस्रशः।  

अग्रतश्चास्य सन्नद्धाश्चन्दनागरुभूषिताः  ॥  ३५  ॥   

खड्गचापधराश्शूरा जग्मुराशंसवो जनाः।  

आशंसव इति। श्रेय इति शेषः  ॥  ३५  ॥   

हयनागशब्दौ तदारूढपरौ--गो।  

 ॥ २।१६।३४३५ ॥  ॥ २।१६।३६३८ ॥   

ततो वादित्रशब्दाश्च स्तुतिशब्दाश्च वन्दिनाम्  ॥  ३६  ॥   

सिंहनादाश्च शूराणां तदा शुश्रुविरे पथि।  

हर्म्यवातायनस्थाभिर्भूषिताभिस्समन्ततः  ॥  ३७  ॥   

कीर्यमाणः सुपुष्पोघैर्ययौ स्त्रीभिररिन्दमः।  

रामं सर्वानवद्याङ्ग्यो रामपिप्रीषया ततः  ॥  ३८  ॥   

वचोभिरग्र्यैर्हर्म्यस्थाः क्षितिस्थाश्च ववन्दिरे।  

ववन्दिर इति। वन्दिरिह स्तुत्यर्थः, आशीर्वादमकुर्वन्नित्यर्थः  ॥   

वदि अभिवादनस्तुत्योरिति धातुः।  

 ॥ २।१६।३६३८ ॥   ॥ २।१६।३९ ॥   

नूनं नन्दति ते माता कौसल्यामातृनन्दन  ॥  ३९  ॥   

पश्यन्ती सिद्धयात्रं त्वां पित्र्यं राज्य १ मवस्थितम्।  

स एव प्रदर्श्यते--नूनमित्यादिना। नन्दति--नन्दत्विति यावत्। सिद्धयात्रंसिद्धकार्ययात्रम्। अत एव पित्र्यं  

राज्यमवस्थितं--अधितिष्ठन्तम्  ॥  ३९  ॥   

नन्दतीति समीष्यान्निर्देशः।  

सिद्धयात्रंसिद्धगमनंसिद्धगमनप्रयोजनं।  

१मुपस्थितम्ङ। च।  

 ॥ २।१६।३९ ॥  ॥ २।१६।४० ॥   

सर्वसीमन्तिनीभ्यश्च सीतां सीमन्तनीं वराम्  ॥  ४०  ॥   

अमन्यन्त हि ता नार्यो रामस्य हृदयप्रियाम्।  

हि ताः इति पदच्छेदः  ॥  ४०  ॥   

 ॥ २।१६।४० ॥  ॥ २।१६।४१ ॥   

तया सुचरितं देव्या पुरा नूनं महत्तपः  ॥  ४१  ॥   

रोहिणीव शशाङ्केन रामसंयोगमाप या।  

सुचरितं--स्वनुष्ठितम्  ॥  ४१  ॥   

 ॥ २।१६।४१ ॥  ॥ २।१६।४२४८ ॥   

इति प्रासादशृङ्गेषु प्रमदाभिर्नरोत्तमः  ॥  ४२  ॥   

शुश्राव राजमार्गस्थः प्रिया वाच उदाहृताः।  

१आत्मसम्पूजनैः शृण्वन् ययौ रामो महापथम्  ॥  ४३  ॥   

स राघवस्तत्र कथाप्रपञ्चान्  

शुश्राव लोकस्य समागतस्य।  

आत्माधिकारा विविधाश्च वाचः  

प्रहृष्टरूपस्य पुरे जनस्य  ॥  ४४  ॥   

एष श्रियं गच्छति राघवोऽद्य  

राजप्रसादाद्विपुलां गमिष्यन्।  

एते वयं सर्वसमृद्धकामाः  

येषामयं नो भविता प्रशास्ता  ॥  ४५  ॥   

लाभो जनस्यास्य यदेष सर्वं  

प्रपत्स्यते राज्यमिदं चिराय।  

न ह्यप्रियं किञ्चन जातु कश्चित्  

पश्येन्न दुःखं मनुजाधिपेऽस्मिन्  ॥  ४६  ॥   

स घोषवद्भिश्च हयैर्मतङ्गजैः  

पुरस्सरैः स्वस्तिकसूतमागधैः।  

महीयमानः प्रवरश्च वादकैः  

अभिष्टुतो वैश्रवणो यथा ययौ  ॥  ४७  ॥   

करेणुमातङ्गरथाश्वसङ्कुलं  

महाजनौघप्रतिपूर्णचत्वरम्।  

प्रभूतरत्नं बहुपण्यसञ्चयं  

ददर्श रामो रुचिरं महापथम्  ॥  ४८  ॥   

इत्यार्षे श्रीमद्रामायणे वाल्मीकीये अयोध्याकाण्डे षोडशस्सर्गः  

मनुजाधिपेऽस्मिन् सतीति शेषः।राम(५२)सर्गः  ॥  ४८  ॥   

इति श्रीमद्रामायणामृतकतकटीकायां अयोध्याकाण्डे षोडशस्सर्गः  

राजमार्गस्थःगमनकाल इति भावः।  

उपलक्षणे तृतीया। आत्मसम्पूजनविशिष्टा वाच इत्यर्थः।  

१इदमर्धंङ। च। पुस्तकयोर्नास्ति।  

आत्माधिकाराः--आत्मानमधिकृत्य प्रवृत्ताः।  

श्रियं गमिष्यन् गच्छति--श्रियं प्राप्तुं गच्छतीति यावत्। गमिष्यन् राजगृहं, राजप्रसादाद्विपुलां श्रियं गच्छति--प्राप्नोति। राजगृहं गच्छन् श्रियं अवाप्स्यतीतिवक्तव्ये व्यत्येयेन कथनं, राजगृहगमनपर्यन्तमेव विलम्बः, राजगृहप्राप्तौ तत्क्षण एव श्रियः प्राप्तिरिति सूचनाय।  

मातृकास्वेवं दृश्यते। दृश्यन्ते तु सर्वत्र ४८ श्लोकाः।  

 ॥ २।१६।४२४८ ॥   

