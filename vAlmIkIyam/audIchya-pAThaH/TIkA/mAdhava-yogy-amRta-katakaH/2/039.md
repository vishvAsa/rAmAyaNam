+++
title = "०३९"

+++
एकोनचत्वारिंशस्सर्गः  

\[वनगमनाऽऽपृच्छा\] ॥ २।३९।१ ॥   

रामस्य तु वचः श्रुत्वा मुनिवेषधरं च तम्।  

समीक्ष्य सह भार्याभिः राजा विगतचेतनः  ॥  १  ॥   

अथानुमतसभ्रातृभार्यवनगमनस्य रामस्य यावत्स्वजनपदं रथेन राज्ञा प्रस्थापनम्ृरामस्येत्यादि  ॥  १  ॥   

विगतचेतनः अभूदिति शेषःगो।  

 ॥ २।३९।१ ॥  ॥ २।३९।२ ॥   

नैनं दुःखेन सन्तप्तः प्रत्यवैक्षत राघवम्।  

न चैनमभिसम्प्रेक्ष्य प्रत्यभाषत दुर्मनाः  ॥  २  ॥   

न प्रत्यवैक्षतेति। प्रत्यवेक्षितुं नाशक्नोत्तद्धोरमित्यर्थः  ॥  २  ॥   

 ॥ २।३९।२ ॥  ॥ २।३९।३४ ॥   

स मुहूर्तमिवासंज्ञो दुःखितश्च महीपतिः।  

विललाप महाबाहू राममेवानुचिन्तयन्  ॥  ३  ॥   

मन्ये खलु मया पूर्वं विवत्सा बहवः कृताः।  

प्राणिनो हिंसिता वाऽपि तस्मादिदमुपस्थितम्  ॥  ४  ॥   

विवत्सा इति। धेनव इति शेषः  ॥  ४  ॥   

तन्मामिदंच।  

 ॥ २।३९।३४ ॥  ॥ २।३९।५ ॥   

न त्वेवानागते काले देहात्त्यजति जीवितम्।  

कैकेय्या क्लिश्यमानस्य मृत्युर्मम न विद्यते  ॥  ५  ॥   

कैकेय्या क्लिश्यमानस्यापि मम यतो मृत्युर्न विद्यतेतत्प्राप्तिर्न १विद्यते अतः काले अनागते देहाज्जीवितं तैव च्यवति  ॥  ५  ॥   

१दृश्यतेट  

 ॥ २।३९।५ ॥  ॥ २।३९।६ ॥   

योऽहं पावकसङ्काशं पश्यामि पुरतःस्थितम्।  

विहाय वसने सूक्ष्मे तापसाच्छादमात्मजम्  ॥  ६  ॥   

आच्छाद्यते अनेनेति आच्छादः, तापसानामाच्छादो यस्य स तथा। एवंभूतमात्मजं योऽहं पश्यामि तस्य मे मृत्युर्न विद्यत इति पूर्वेणान्वयः  ॥  ६  ॥   

 ॥ २।३९।६ ॥  ॥ २।३९।७ ॥   

एकस्याः खलु कैकेय्याः कृतेऽयं क्लिश्यते जनः।  

स्वार्थे प्रयतमानायाः संश्रित्य निकृतिं त्विमाम्  ॥  ७  ॥   

क्लिश्यते जन इति। कैकेयीव्यतिरिक्तस्सर्वोऽपि जन इत्यर्थः। इमां निकृतिमिति। वरलक्षणशाठ्यमित्यर्थः। कुसृतिर्निकृतिश्शाठ्यम्ऽ  ॥  ७  ॥   

 ॥ २।३९।७ ॥  ॥ २।३९।८१० ॥   

एवमुक्त्वा तु वचनं बाष्पेण १पिहितेन्द्रियः।  

रामेति सकृदेवोक्त्वा व्याहर्तुं न शशाक सः  ॥  ८  ॥   

संज्ञां तु प्रतिलभ्यैव मूहूर्तात्स महीपतिः।  

नेत्राभ्यामश्रुपूर्णाभ्यां सुमन्त्रमिदमब्रवीत्  ॥  ९  ॥   

औपवाह्यं रथं युक्त्वा त्वमायाहि हयोत्तमैः।  

प्रापयैनं महाभागं इतो जनपदात् २परम्  ॥  १०  ॥   

औपवाह्यंउपवहनमात्रोपयुक्तंयुद्धानर्हमित्यर्थः। युक्त्वायोजयित्वा। परमिति। दक्षिणमिति शेषः  ॥ १० ॥   

१विहितेङ।  

नेत्राभ्यामुपलक्षित इत्यर्थः।  

३बहिःङ।  

 ॥ २।३९।८१० ॥  ॥ २।३९।११ ॥   

१एवं मन्ये गुणवतां गुणानां फलमुच्यते।  

पित्रा मात्रा च यत्साधुः वीरो निर्वास्यते वनम्  ॥  ११  ॥   

एवमित्यादि। साधुर्वीरो रामः पित्रा मात्रा च वनं निर्वास्यत इति यत् एवमेवगुणवतां गुणानां फलमेवमेवोच्यते शास्त्रेणेति मन्ये इति दुःखातिशयादुक्तिः  ॥  ११  ॥   

१पापंङ।  

 ॥ २।३९।११ ॥  ॥ २।३९।१२ ॥   

राज्ञो वचनमाज्ञाय सुमन्त्रः शीघ्रविक्रमः।  

योजयित्वाऽऽययौ तत्र रथमश्वैरलङ्कृतम्  ॥  १२  ॥   

योजयित्वा आययौ इति पदम्  ॥  १२  ॥   

 ॥ २।३९।१२ ॥  ॥ २।३९।१३ ॥   

तं रथं राजपुत्राय सूतः कनकभूषितम्।  

आचचक्षेऽञ्जलिं कृत्वा युक्तं परमवाजिभिः  ॥  १३  ॥   

रथमाचचक्ष इति। रथ उपस्थित इत्युक्तवानित्यर्थः  ॥  १३  ॥   

 ॥ २।३९।१३ ॥  ॥ २।३९।१४ ॥   

राजा सत्वरमाहूय व्यापृतं वित्तसञ्चये।  

उवाच देश १कालज्ञो निश्चितं सर्वतः २शुचिः  ॥  १४  ॥   

अस्मिन् समये राजा वित्तसञ्चये व्यापृतंधनाध्यक्षं सत्वरमाहूय निश्चितं वच उवाच। सर्वतः शुचिरिति। इहामुत्रानृण इत्यर्थः  ॥  १४  ॥   

१कालज्ञंङ।  

२शुचिङ।  

 ॥ २।३९।१४ ॥  ॥ २।३९।१५ ॥   

वासांसि च १महर्हाणि भूषणानि महान्ति च।  

वर्षाण्येतानि संख्याय वैदेह्या क्षिप्रमानय  ॥  १५  ॥   

एतानि वर्षाणीति। चतुर्दशवर्षाणीति यावत्  ॥  १५  ॥   

१वरार्हाणिङ।  

चतुर्दशवर्षपर्याप्तान्यानयेत्यर्थःगो। एतावानेव वनवासः, नाधिक इति दार्ढ्यायति।  

 ॥ २।३९।१५ ॥  ॥ २।३९।१६ ॥   

नरेन्द्रेणैवमुक्तस्तु गत्वा कोशगृहं ततः।  

प्रायच्छत्सर्वमाहृत्य सीतायै १क्षिप्रमेव तत्  ॥  १६  ॥   

प्रायच्छदिति। कोशाध्यक्ष इति शेषः  ॥  १६  ॥   

१सममेवङ।  

 ॥ २।३९।१६ ॥  ॥ २।३९।१७ ॥   

सा सुजाता सुजातानि वैदेही प्रस्थिता वनम्।  

भूषयामास गात्राणि तैर्विचित्रैर्विभूषणैः  ॥  १७  ॥   

सुजातानि गात्राणीति योजना  ॥  १७  ॥   

 ॥ २।३९।१७ ॥  ॥ २।३९।१८ ॥   

व्यराजयत वैदेही वेश्म तत्सुविभूषिता।  

उद्यतोंऽशुमतः काले खं प्रभेव विवस्वतः  ॥  १८  ॥   

उद्यत इति षष्ठी। कालेप्रातःकाले। प्रभेव स्थितां तामिति योजना  ॥  १८  ॥   

उत्तरश्लोके इति भावः। प्रातःकाले उद्यतः किरणवतो विवस्वतःसूर्यस्य प्रभा खंआकाशमिव सुविभूषिता वैदेही तत् वेश्म व्यराजयतप्रकाशयामासइति वाऽर्थः ॥   

 ॥ २।३९।१८ ॥  ॥ २।३९।१९ ॥   

तां भुजाभ्यां परिष्वज्य श्वश्रूर्वचनमब्रवीत्।  

१अत्याचरन्तीं कृपणं मूर्ध्न्युपाघ्राय मैथिलीम्  ॥  १९  ॥   

अत्याचरन्तींशुश्रूषमाणां। भर्तारमिति शेषः  ॥  १९  ॥   

कृपणंक्षुद्रं अनाचरन्तींअकुर्वतींगो। ति।  

१अनाचरन्तींसर्वत्र ॥   

 ॥ २।३९।१९ ॥  ॥ २।३९।२० ॥   

असत्यः सर्वलोकेऽस्मिन् सततं सत्कृताः प्रियैः।  

भर्तारं नानुमन्यन्ते विनिपातगतं स्त्रियः  ॥  २०  ॥   

असत्यःकुलटाः प्रियैस्सततं सत्कृता अपि विनिपातगतंकृच्छ्रगतं तं भर्तारं शुश्रूषितुं नानुमन्यन्ते ॥ २० ॥   

 ॥ २।३९।२० ॥  ॥ २।३९।२१ ॥   

एष स्वभावो नारीणां अनुभूय पुरा सुखम्।  

अल्पामप्यापदं प्राप्य दुष्यन्ति प्रजहत्यपि  ॥  २१  ॥   

एष त्वसतीनां नारीणां स्वभावः। ता इमाः पुरापूर्वं सुखमनुभूय पश्चादस्य भर्तुरल्पामप्यापदंदारिद्र्यरोगादिलक्षणां प्राप्यदृष्ट्वा तं दुष्यन्तिदूषयन्ति इति यावत्। न केवलमेतावत्, प्रजहत्यपि, अदभ्यस्तात्ऽ इति झस्य अदादेशः  ॥  २१  ॥   

 ॥ २।३९।२१ ॥  ॥ २।३९।२२ ॥   

असत्यशीला विकृता १दुर्गा अहृदयास्सदा।  

२असत्यः पापसङ्कल्पाः क्षण ३ मात्रविरागिणः  ॥  २२  ॥   

असत्यशीलाःअसत्यवचनशीलाः। विकृताःविकारोपेतेक्षणादिव्यापाराः। दुर्गाःदुष्टाभिसरणगमनवत्यः। स्वभर्तरि सदा अहृदयाःविरसाः। असत्यःकुलटाः। पापेपरपुरुषनानाविधप्रसङ्गलक्षणे सङ्कल्पःमानसव्यापारः यासां तास्तथा, सङ्कल्पः कर्म मानसम्ऽ। क्षणमात्रविरागिणःक्षणमात्रविरागिण्यःअल्पनिमित्ततः क्षणमात्रवैरस्याःअविश्वसनीयस्नेहा इति यावत्  ॥  २२  ॥   

विकृताःअसंस्कृताः विकृतो रोग्यसंस्कृतःऽ, सततविकारशीला इति वा। दुर्गाःदुर्ज्ञेयस्वभावाः। अहृदयाःदयादिरहिताः। असत्यःकुलटाः पापसङ्कल्पाःदुरभिसन्धयः ॥   

१दुर्ग्राह्यहृदयाःङ।  

२युवत्यःङ।  

३मात्रात्ङ।  

 ॥ २।३९।२२ ॥  ॥ २।३९।२३ ॥   

न कुलं न कृतं १विद्या न दत्तं नापि २सङ्ग्रहः।  

स्त्रीणां गृह्णाति हृदयं अनित्यहृदया हि ताः  ॥  २३  ॥   

कुलंप्रशस्तकुलजन्म। कृतंउपकारः। विद्यासद्गुरूपदिष्टधर्मविद्या। दत्तंवस्त्रादिदानम्। सङ्ग्रहःसङ्ग्रहणम्, न्यायतः स्वीकारः। सर्वमप्येतत् स्त्रीणामसतीनां हृदयं न गृह्णातितत्पापप्रवृत्तिं न प्रतिबध्नाति। कामातुराणां न भयं न लज्जाऽ इति कृत्वा कुलाद्युचितकृत्यं पृष्ठे कृत्वा कुलाद्यनुचितलोकगर्हितकृत्ये मोहात् प्रवर्तन्त इत्यर्थः। कुत एवमित्यतःअनित्यहृदया हि ता इति। अव्यवस्थितचित्ता इत्यर्थः  ॥  २३  ॥   

१विद्यांङ।  

सङ्ग्रहःअग्निसाक्षिकपाणिग्रहणम्गो। दृष्टेऽपि दोषे स्वीकारःति। विद्यासङ्ग्रहादिशब्दानां द्वितीयान्तत्वेहृदयमिति प्रथमान्तं पदं कर्तृवाचकम्।  

२सङ्ग्रहम्ङ।  

अथवा ग्रहणं सङ्क्रमः, विकारात्प्रतिरोधो वा।  

 ॥ २।३९।२३ ॥  ॥ २।३९।२४ ॥   

साध्वीनां १ हि स्थितानां तु शीले सत्ये श्रुते २ स्थिते।  

स्त्रीणां पवित्रं परमं पतिरेको विशिष्यते  ॥  २४  ॥   

एवं कैकेय्यादिवन्न वर्तितव्यमित्युपदिश्य कौसल्यादिवद्वर्तितव्यमित्युपदिशतिसाध्वीनामित्यादि। पतिव्रतानामिति यावत्। अत एव शीलेस्वकुलोचितचरित्रे, श्रुतेगुरुजनोपदेशे, स्थितेभावे निष्ठा, स्वकुलोचितमर्यादावस्थाने स्थितानां स्त्रीणां परमपवित्राणांपरमपुण्यसाधनानां मध्ये परमंपरमसुकृतसाधनं पतिरेक एव। अतोऽसौ स्त्रियाः सर्वसाधनेभ्यो विशिष्यते  ॥  २४  ॥   

१तुङ।  

२शमेङ।  

 ॥ २।३९।२४ ॥  ॥ २।३९।२५ ॥   

स त्वया नावमन्तव्यः पुत्रः प्रव्राजितो मम।  

तव दैवतमस्त्वेषः निर्धनः सधनोऽपि वा  ॥  २५  ॥   

यदेवं अतःस इत्यादि  ॥  २५  ॥   

 ॥ २।३९।२५ ॥  ॥ २।३९।२६ ॥   

विज्ञाय वचनं सीता तस्या धर्मार्थसंहितम्।  

कृताञ्जलिरुवाचेदं श्वश्रूमभि १मुखस्थिता  ॥  २६  ॥   

अभिमुखतया स्थिताअभिमुखस्थिता  ॥  २६  ॥   

१मुखे स्थिताम्ङ।  

 ॥ २।३९।२६ ॥  ॥ २।३९।२७ ॥   

करिष्ये सर्वमेवाहं आर्या यदनुशास्ति माम्।  

अभिज्ञाऽस्मि यथा भर्तुः वर्तितव्यं श्रुतं च मे  ॥  २७  ॥   

यथा भर्तुरिति। विषय इति शेषः। श्रुतं च म इति। मन्मातापितृभ्यां चेति शेषः  ॥  २७  ॥   

 ॥ २।३९।२७ ॥  ॥ २।३९।२८ ॥   

न मामसज्जनेनार्या समानयितुमर्हति।  

धर्माद्विचलितुं नाहं अलं चन्द्रादिव प्रभा  ॥  २८  ॥   

असज्जनेन समानयितुंसमं विचारयितुम्। नाहमलमिति। असमर्थेति यावत्  ॥  २८  ॥   

समानयितुंसमानां कर्तुंगो। ति।  

 ॥ २।३९।२८ ॥  ॥ २।३९।२९ ॥   

नातन्त्री वाद्यते वीणा नाचक्रो वर्तते रथः।  

नापतिस्सुखमेधेत या स्यादपि शतात्मजा  ॥  २९  ॥   

अतन्त्रीतन्त्रीरहिता वीणा, सिरा तन्त्रीऽ। शतात्मजेति बहुव्रीहिः  ॥  २९  ॥   

 ॥ २।३९।२९ ॥  ॥ २।३९।३० ॥   

मितं ददाति हि पिता मितं माता मितं सुतः  

अमितस्य हि दातारं भर्तारं का न पूजयेत्  ॥  ३०  ॥   

अमितस्येति। ऐहिकामुष्मिकसकलसुखप्रद इत्यर्थः  ॥  ३०  ॥   

 ॥ २।३९।३० ॥  ॥ २।३९।३१ ॥   

साऽहमेवंगता श्रेष्ठाश्रुतधर्म १ परा वरा।  

आर्ये किमवमन्येऽहं स्त्रीणां भर्ता हि दैवतम्  ॥  ३१  ॥   

एवं गतेति। सर्वतस्सर्वदा सर्वलोकपरमसुखहेतुर्भर्ता परमपूज्य इति सम्यगवगतवतीत्यर्थः। श्रेष्ठाभ्यःपूज्याभ्यः श्वश्रूमातृप्रमुखाभ्यः श्रुतः धर्मःस्त्रीधर्मः परोऽपि यया सा तथा। किमवमन्य इति। स्वधर्मापरिज्ञाने किलावमतिप्रसङ्गः। ज्ञातस्वधर्मा कस्मादवमन्ये न कस्मादपीत्यर्थः  ॥  ३१  ॥   

श्रेष्ठाभ्यः मात्रादिपतिव्रताभ्यः सम्यक् श्रुतसामान्यविशेषरूपधर्मोत्कर्षागो। श्रेष्ठा इति पृथक्पदं वाति। गोविन्दराजीये सर्वं एकं पदम्।  

१परायणाङ।  

 ॥ २।३९।३१ ॥  ॥ २।३९।३२३३ ॥   

सीताया वचनं श्रुत्वा कौसल्या हृदयङ्गमम्।  

शुद्धसत्त्वा मुमोचाश्रु सहसा दुःखहर्षजम्  ॥  ३२  ॥   

तां प्राञ्जलिरभिप्रेक्ष्य मातृमध्ये १ ऽतिसत्कृताम्।  

रामः परमधर्मात्मा मातरं वाक्यमब्रवीत्  ॥  ३३  ॥   

सत्कृतामिति। कैकेयीव्यतिरिक्तसर्वमातृभिरिति शेषः  ॥  ३३  ॥   

रामविप्रवासाद्दुःखं, सीतामनोदार्ढ्यपरिज्ञानात् हर्षः। अथवा रामविप्रवासप्रयुक्तदुःखमध्येऽपि हर्षः विवक्षितः।  

१व्याख्यादृष्ट्या तु सत्कृताम्ऽ इति पाठः स्याद्वा।  

 ॥ २।३९।३२३३ ॥  ॥ २।३९।३४ ॥   

अम्ब मा दुःखिता १ भूस्त्वं पश्य त्वं पितरं मम।  

क्षयो हि वनवासस्य क्षिप्रमेव भविष्यति  ॥  ३४  ॥   

वनवासस्येति। वनवासकालस्येत्यर्थः  ॥  ३४  ॥   

१भूत्वा पश्येस्त्वंच।  

 ॥ २।३९।३४ ॥  ॥ २।३९।३५ ॥   

सुप्तायास्ते गमिष्यन्ति नव वर्षाणि पञ्च च।  

१सा समग्रमिह प्राप्तं मां द्रक्ष्यसि सुहृद्वृतम्  ॥  ३५  ॥   

सुप्ताया इति। सुप्ताया इव नव वर्षाणि पञ्च च चतुर्दशघटिकावद्गमिष्यन्ति। चक्षुषी निमील्य स्वस्वकालदुःखमविगणय्य तिष्ठेत्यर्थः। सा त्वं समग्रंसमग्रश्रेयस्कं भ्रातृभार्यासमग्रं, पुनरिव सुहृद्वृतम्  ॥  ३५  ॥   

१सा समक्षङ।  

समग्रं निर्वर्तितपितृवचनं सम्पूर्णमनोरथं वागो। समग्रंसीतासहितम्सत्य। सुहृद्वृतमित्युक्त्या एवं वाऽर्थःइह प्राप्तंवनवासात्प्रत्यागतं समग्रंइदानीमुपक्रन्ताभिषेकं प्राप्तवन्तं अत एव सुहृद्वृतमिति।  

 ॥ २।३९।३५ ॥  ॥ २।३९।३६ ॥   

एतावदभिनीतार्थं उक्त्वा स जननीं वचः।  

त्रयश्शतशतार्धाश्च ददर्शा वेक्ष्य मातरः  ॥  ३६  ॥   

अभिनीतार्थंनिर्णीतार्थं। अवेक्ष्य ददर्शेति। प्रत्येकं विविच्यावेक्ष्य ददर्श स्नेहवशात्। मातरमिति विपरिणामः। तथा मातरश्चापि तं ददृशुरिति विपरिणामः ॥  ३६  ॥   

अभिनीतार्थं क्रोडीकृतसर्वार्थंगो।  

मातरःमातृ़ः अवेक्ष्यवक्तव्यमालोच्यगो।  

अथवा श्लोकद्वयमेकान्वयम्। जननीमेतावदुक्त्वा त्रयश्शतशतार्धाश्चापि व्यावृत्त्य ददर्श। ताश्चापि मातरः रामं ददृशुः। तथा राममवेक्ष्यप्रस्थितप्रयाणं ज्ञात्वा दुःखार्ता मातृ़ः स दशरथात्मजो वाक्यं जगादेत्यर्थः।ऀ  

 ॥ २।३९।३६ ॥  ॥ २।३९।३७ ॥   

ताश्चापि स तथैवार्ता मातृ़र्दशरथात्मजः।  

धर्मयुक्तमिदं वाक्यं निजगाद कृताञ्जलिः  ॥  ३७  ॥   

अथ स दशरथात्मज इदं वाक्यं निजगाद। मातृ़ः प्रतीति शेषः  ॥  ३७  ॥   

 ॥ २।३९।३७ ॥  ॥ २।३९।३८ ॥   

संवासात्परुषं किञ्चित् अज्ञानाद्वापि यत्कृतम्।  

तन्मे समनुजानीत सर्वाश्चामन्त्रयामि वः  ॥  ३८  ॥   

संवासःसहवासः  ॥  ३८  ॥   

संवासात्चिरपरिचयवशादिति यावत्। समनुजानीतक्षान्तमित्यनुजानीतेत्यर्थः।  

 ॥ २।३९।३८ ॥  ॥ २।३९।३९४१ ॥   

वचनं राघवस्यैतत् १धर्मयुक्तं समाहितम्।  

शुश्रुवुस्ताः स्त्रियस्सर्वाः शोकोपहतचेतसः  ॥  ३९  ॥   

जज्ञेऽथ तासां सन्नादः क्रौञ्चीनामिव निस्वनः।  

मानवेन्द्रस्य भार्याणां एवं वदति राघवे  ॥  ४०  ॥   

मुरजपणवमेघघोषवत्  

दशरथवेश्म बभूव यत्पुरा।  

विलपितपरिदेवनाकुलं  

व्यसनगतं तदभूत्सुदुःखितम्  ॥  ४१  ॥   

इत्यार्षे श्रीमद्रामायणे वाल्मीकीये अयोध्याकाण्डे एकोनचत्वारिंशः सर्गः  

१तत्त्वयुक्तंङ।  

समाहितंसमीचीनार्थयुक्तंगो। धीरंति।  

यद्वा मुरजादिसहपाठात् मेघोऽपि वाद्यविशेषःगो।  

विलपितंविविधं लपितं वाक्यं यत्र भाषितं लपितं वचःऽ इत्यमरः। रामगुणकैकेयीदुर्गुणादिपरं वाक्यमित्यर्थः। परिदेवनं विलापः।  

 ॥ २।३९।३९४१ ॥   

