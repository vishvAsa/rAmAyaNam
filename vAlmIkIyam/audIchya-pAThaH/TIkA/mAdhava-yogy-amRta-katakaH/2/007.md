+++
title = "००७"

+++
सप्तमः सर्गः  

\[मन्थरोपजापः\]  

  

 ॥ २।७।१ ॥   

ज्ञातिदासी १यतो नित्यं कैकेय्यास्तु सहोषिता।  

प्रासादं चन्द्रसङ्काशमारुरोह यदृच्छया  ॥  १  ॥   

अथ देवकार्याय रावणनाशाय देवैरावेशितदुर्मत्याः मन्थराया रामाभिषेकविघ्ने प्रवृत्तिः। वाचः क्रमवर्तित्वात् वाल्मीकिः रामाभिषेकनिश्चितदिवसस्य प्रातः स्नानप्रभृतिवृत्तान्तमुपवर्ण्य, पूर्वरात्रिप्रवृत्तराजभवनवृत्तान्तं वर्णयितुमुपक्रमते--ज्ञातीति। यतो--यस्मात् मन्थरा ज्ञातिदासी--रामज्ञातेर्भरतस्य दासी यतश्च कैकेय्या सह नित्यमुषिता तस्मात्सा रामाभिषेकवचनं श्रुत्वा कोपेन दह्यमाना सती कैकेयीमिदं वचनमब्रवीत् इत्यग्रेण (१३श्लो।) सम्बन्धः। लोकस्थित्या स्वस्वीयाभ्युदयस्यैव (सर्व) इष्टत्वात्, ज्ञातिश्रैष्ठ्यासूयायाश्चानादिसिद्धत्वात्, दुःखेन तद्विघटने प्रवृत्तिः।
--"कैकेय्याः ज्ञातीनां दासी यतो जाता--यतः कुतश्चिज्जाता, तस्या जन्म न ज्ञायत इत्यर्थः" इत्यादिकं यद्वा भट्टः कथयति। तत्सर्वं रामश्रद्धाजाड्यजमन्थरारोषमूलप्रलापमात्रम्। प्रासादमित्यादि--यदृच्छयाऽऽरुरोहेति। ज्ञातिदासीत्यनुकर्षः  ॥  १  ॥   

ज्ञातिदासी--कैकेय्या बन्धुदासी--यतो जाता--यत्रकुत्रचिज्जाता, अविज्ञातदेशमातापितृकेत्यर्थः। अतः कैकेय्या ज्ञातिदासीत्वमपि स्वोदरप्रपूरणार्थं कृतमित्यवगन्तव्यम्।--यद्वा यतो जाता--यतःकुतश्चिज्जाता, तादृशीनामयोध्यायां जननासम्भवात्। यद्वा तन्नामजातिनिरूपणायोग्यतया तथा निर्देशः। आचार्यास्तु--देवैरेव स्वकार्यार्थे कैकेयीं भेदयितुं प्रेषितेति देवरहस्यस्य गोप्यतया तथा निर्देश इत्याहुः--गो। तिलकेऽप्ययमर्थः-- मन्थरा नाम कार्यार्थमप्सरा प्रेषिता सुरैः। दासी काचन कैकेय्यै दत्ता केकयभूभृताऽ इति पाद्मवचनेन समर्थितः।  

१यतो जाता--ङ। च।  

इदं तिलकेऽनूद्य-- रामाभ्युदयस्याग्रे धात्रीमुखेन श्रवणस्य वक्ष्यमाणतया तस्यैव चामर्षहेतुत्वस्य च वक्ष्यमाणतया अत्रत्यस्य तत्रान्वयानौचित्यात्ऽ इति दूषितम्।  

गोविन्दराजः।  

 ॥ २।७।१ ॥  ॥ २।७।२ ॥   

सिक्तराजपथां कृत्स्नां प्रकीर्ण १ कमलोत्पलाम्।  

अयोध्यां मन्थरा तस्मात् प्रासादादन्ववैक्षत  ॥  २  ॥   

प्रकीर्णानि कमलान्युत्पलानि च यस्यां सा। तस्मादित्यादि। प्रासादे स्थित्वाऽन्ववैक्षतेत्यर्थः।  

अधिकरणे च ल्यब्लोप उपसङ्ख्यानम्ऽ इति पञ्चमी  ॥  २  ॥   

१कुसुमोत्कराम्--ङ।  

 ॥ २।७।२ ॥  ॥ २।७।३ ॥   

पताकाभिर्वरार्हाभिः ध्वजैश्च समलङ्कृताम्।  

१सिक्तां चन्दनतोयैश्च शिरस्स्नातजनैर्युताम्  ॥  ३  ॥   

वरार्हाभिः--वराः--श्रेष्ठाः अर्हाः--विचित्रवस्त्रपट्टदुकूलादि क्लृप्तत्वेन पताकार्हास्तथा। न हि श्रेष्ठश्वेतवस्त्रमात्रं पताकार्हम्। शिरसा च स्नाताः जनास्तथा। अभ्यङ्गस्नानवन्त इति यावत्। विशिष्येदं विशेषणम् स्त्रीशूद्रविषयम्। त्रैवर्णिकानां शिरस्नानं नित्यसिद्धम्  ॥  ३  ॥   

वरार्हाभिः--श्रेष्ठाभिः--गो।  

१वृतां छन्दपथैश्चापि--ङ।  

छन्दपथैःस्वच्छन्दगमनयोग्यवीथीभिः--गो।  

 ॥ २।७।३ ॥  ॥ २।७।४ ॥   

माल्यमोदकहस्तैश्च द्विजेन्द्रैरभिनादिताम्।  

शुक्लदेवगृहद्वारां सर्ववादित्रनिस्वनाम्  ॥  ४ ॥   

माल्यमोदकेति। दानप्राप्तैरितिशेषः। शुक्लदेवगृहद्वारामिति। चन्दनोदकोपलेपनेनेति शेषः ॥ ४ ॥   

दानप्राप्तमाल्यमोदकहस्तैः रामोपायनमाल्यमोदकरूपमङ्गलद्रव्यहस्तैरितिवा--ति।  

 ॥ २।७।४ ॥  ॥ २।७।५६ ॥   

सम्प्रहृष्टजनाकीर्णां ब्रह्मघोषाभिनादिताम्।  

प्रहृष्टवरहस्त्यश्वां सम्प्रणर्दितगोवृषाम्  ॥  ५  ॥   

प्रहृष्टमुदितैः पौरेरुच्छ्रितध्वजमालिनीम्।  

अयोध्यां मन्थरा दृष्ट्वा परं विस्मयमागता  ॥  ६  ॥   

पौरैरिति। उपलक्षितामितिशेषः  ॥  ६  ॥   

पौरैरुच्छ्रितेत्यत्र प्रकृतोत्सवकृतध्वजसम्बन्ध उज्यते--गो।  

 ॥ २।७।५६ ॥  ॥ २।७।७ ॥   

सा हर्षोत्फुल्लनयनां पाण्डरक्षौमवासिनीम्।  

अविदूरे स्थितां दृष्ट्वा धात्रीं पप्रच्छ मन्थरा  ॥  ७  ॥   

अविदूर इति। मन्थराधिरूढहर्म्यात्यासन्नहर्म्य इत्यर्थः। धात्रीं--रामस्येति शेषः। तस्या अपि कौसल्यातोऽभ्यधिकपुत्रस्नेहवत्त्वात् हर्षोत्फुल्लनयनामित्यादिविशेषणम् हर्षेण विदीर्यमाणेत्यादि (श्लो।१०) विशेषणञ्च  ॥  ७  ॥   

 ॥ २।७।७ ॥  ॥ २।७।८ ॥   

उत्तमेनाभिसंयुक्ता हर्षेणार्थपरा सती।  

राममाता धनं किन्नु जनेभ्यः सम्प्रयच्छति  ॥  ८  ॥   

अर्थपरा नानाविधधनधान्यपदार्धग्रहणतत्परा सती गृहीतं तद्धनं जनेभ्यः किन्नु--कस्मात् प्रयच्छति  ॥  ८  ॥   

अर्थपरा सती--अर्थपरा सत्यपि  ॥  उत्तमेन हर्षेणाभिसंयुक्ता--गो। अर्थपरास्वेष्टार्थपराति।  

 ॥ २।७।८ ॥  ॥ २।७।९ ॥   

अतिमात्रप्रहर्षोऽयं किं जनस्य च शंस मे।  

कारयिष्यति किं वाऽपि सम्प्रहृष्टो महीपतिः  ॥  ९  ॥   

सम्प्रहृष्टो महीपतिः किं वा कारयिष्यतीति। मन्थरायाः रामाभिषेकदिवसात्पूर्वदिवससायंकाल एव कौसल्यादिव्यापारानुभवात् तदा महीपतेरपि हृष्टत्वात् हृष्टमहीपतिदर्शनं । किं वेति। देवाद्युत्सवमिति शेषः  ॥  ९  ॥   

किं? किम्मूलकः?  

सम्प्रहृष्ट इति विधेयविषेषणं वा।  

 ॥ २।७।९ ॥  ॥ २।७।१०११ ॥   

१विदीर्यमाणा हर्षेण धात्री परमया मुदा।  

आचचक्षेऽथ कुब्जायै भूयसीं राघवे श्रियम्  ॥  १०  ॥   

श्वः पुष्येण जितक्रोधं यौराज्येन २राघवम्।  

राजा दशरथो राम ३मभिषेचयिताऽनघम्  ॥  ११  ॥   

विदीर्यमाणेति--अन्तर्गतहर्षौत्कट्यात्, देहपोषमुखविकासादिना बहिः प्रसरणाद्विदीर्यमाणेवोपलक्षिता मुदा आचचक्षे  ॥  ११  ॥   

१उदीर्यमाणा--ङ।  

स्वानन्दसन्दोहपरीवाहवशात् प्रतिकूलाया अपि तस्यै मुदाऽकथयदित्यर्थः ॥   

२चानघम्--ङ। च।  

३मभिषेक्ता हि राघवम्--ङ। च।  

 ॥ २।७।१०११ ॥  ॥ २।७।१२ ॥   

धात्र्यास्तु वचनं श्रुत्वा कुब्जा क्षिप्रममर्षिता।  

कैलासशिखराकारात् प्रासादादवरोहत  ॥  १२  ॥   

अवरोहत। अवारुहदिति यावत्  ॥  १२  ॥   

 ॥ २।७।१२ ॥  ॥ २।७।१३ ॥   

सा दह्यमाना कोपेन मन्थरा पापदर्शिनी।  

शयानामेत्य कैकेयीमिदं वचनमब्रवीत्  ॥  १३  ॥   

पापदर्शिनीति। इनिर्वा णिनिर्वा। शयानामिति--सुखित्वात् प्रभ्वीत्वाच्च  ॥  १३  ॥   

 ॥ २।७।१३ ॥  ॥ २।७।१४ ॥   

उत्तिष्ठ मूढे किं शेषे भयं त्वामभिवर्तते।  

उपप्लुतमघौघेन किमात्मानं न बुध्यसे  ॥  १४  ॥   

अघौघेन--दुःखसमूहेन। अघं दुरितदुःखयोःऽ  ॥  १४  ॥   

 ॥ २।७।१४ ॥  ॥ २।७।१५ ॥   

अनिष्टे सुभगाकारे सौभाग्येन विकत्थसे।  

चलं हि तव सौभाग्यं नद्याः स्रोत इवोष्णगे  ॥  १५ ।  

अनिष्ट इति। सुखशयनादिलक्षणे तव सुभगाकारे इदानीमनिष्टे-- अनुचिते-- अनिष्टपर्यवसायिनि सति कथं सौभाग्ये तावके विकत्थसे--व्यर्थवर्णनं करोषि। का मे मत्सौभाग्यविकत्थनस्य प्रसक्तिरित्यत्राह--चलं हीति। तरणावुष्णगे--ग्रीष्मगे सति। नद्याः स्रोत इवेत्यनेन राज्ञस्त्वयीदानीं वैरं स्यात्, तेन त्वत्सौभाग्यं क्षीणप्रायमित्युक्तं भवति। निदाघ उष्णोपगम उष्णःऽ इत्यमरः  ॥  १५  ॥   

सुभगाकारे, आकारमात्रेणैव तव सौभाग्यदे। वस्तुतः--अनिष्टे--अप्रियकर्तरि राज्ञि। (विषयसप्तमी)ति। वस्तुतो राज्ञोऽनिष्टे सुभगाकारे--आपाततः सौभाग्यवतीव भासमाने, असुभगाकार इति वा छेदः--गो। एवञ्च पदद्वयमिदं सम्बोधनपरम्। अथवा अनिष्टेति निन्दा, सुभगाकारेति मर्मोक्तिश्च।  

 ॥ २।७।१५ ॥  ॥ २।७।१६ ॥   

एवमुक्ता तु कैकेयी रुष्टया परुषं वचः।  

कुब्जया पापदर्शिन्या विषादमगमत्परम्  ॥  १६  ॥   

विषादमगमदिति। उक्तरीत्या राजवैरस्यस्फोरणात्  ॥  १६  ॥   

कैकेयी परुषं वच उक्ता-- अप्रधाने दुहादीनांऽ इत्यप्रधाने कर्मकारके निष्ठा--गो।  

 ॥ २।७।१६ ॥  ॥ २।७।१७ ॥   

कैकेयी त्वब्रवीत् कुब्जां कच्चित्क्षेमं न मन्थरे।  

१विषण्णवदनां हि त्वां लक्षये भृशदृःखिताम्  ॥  १७  ॥   

कच्चित् क्षेमं नेति। मह्यमिति शेषः। हि--यस्मात् अस्मत्समसुखदुःखां त्वां अद्य भृशदुःखितां लक्षये, अतः क्षेमं न कच्चिदिति योजना  ॥  १७  ॥   

१एतदनन्तरं-- मन्थरे तद्ब्रवीह्यद्य कुतस्ते भयमागतम्।ऽ इत्यधिकं--ङ।  

 ॥ २।७।१७ ॥  ॥ २।७।१८१९ ॥   

मन्थरा तु वचः श्रुत्वा कैकेय्या मधुराक्षरम्।  

उवाच क्रोधसंयुक्ता वाक्यं वाक्यविशारदा  ॥  १८  ॥   

सा विषण्णतरा भूत्वा कुब्जा तस्या हितैषिणी।  

विषादयन्ती प्रोवाच भेदयन्ती च राघवम्  ॥  १९  ॥   

तस्या हितैषिणीऽ इति लोकदृष्ट्या। विषादयन्ती भेदयन्तीति शतृद्वयं हेतौ। राज्यश्रियो ज्ञातिगामित्वानिष्टप्रकाशनेन विषादहेतवे सामान्यतः पुत्रत्वप्रयुक्तरामविषयकस्नेहमात्रभेदहेतवेचेत्यर्थः  ॥  १९  ॥   

राघवं प्रति पुत्रत्वप्रयुक्तस्नेहं भेदयन्तीत्यर्थः--ति।  

 ॥ २।७।१८१९ ॥  ॥ २।७।२०२१ ॥   

अक्षयं सुमहद्देवि प्रवृत्तं त्वद्विनाशनम्।  

रामं दशरथो राजा यौवराज्येऽभिषेक्ष्यति  ॥  २०  ॥   

सास्म्यगाधे भये मग्ना दुःखसोकसमन्विता।  

दह्यमानाऽनलेनेव त्वद्धितार्थमिहागता  ॥  २१  ॥   

अक्षयं--क्षयः--१प्रतीकारः। अशक्यप्रतीकारमिति यावत्। विनाशनं--त्वत्सौभाग्यविनाशकारणं प्रवृत्तमिति। किं तत् इत्यत्राह--राममित्यादि। अभिषेक्ष्यति--अतस्तन्निमित्ते भय इति योजना  ॥   

त्वद्विनाशनं--त्वद्विनाशः--गो।  

अनभिमतरामाभिषेकश्रवणजनितव्यसनजं दुःखम्, अभिमतभरताभिषेकराहित्यजः शोकः--गो। यद्वाएतादृशेऽपि समये कैकेय्या औदासीन्यात् शोकः।  

१नाशः--ग। घ।  

 ॥ २।७।२०२१ ॥  ॥ २।७।२२ ॥   

तव दुःखेन कैकेयि मम दुःखं महद्भवेत्।  

त्वद्वृद्धौ मम वृद्धिश्च भवेदत्र न संशयः  ॥  २२  ॥   

ननु दास्यास्तव कुतो भयमित्यत्राह--तवेत्यादि  ॥  २२  ॥   

 ॥ २।७।२२ ॥  ॥ २।७।२३ ॥   

नराधिपकुले जाता महिषी त्वं महीपतेः।  

उग्रत्वं राजधर्माणां कथं देवि न बुध्यसे  ॥  २३  ॥   

अस्तु किमिदानीमत्याहितमित्यत्राह--नराधिपेत्यादि। उच्यमानविशेषणद्वयं १स्वप्राभवाप्रच्युतये यत्नस्त्वया सम्पाद्य इति स्फोरणाय। ननु राज्ञः शेषस्त्र्युपेक्षया मद्भोगैकसक्तत्वात्-- मद्गृहैकनिलयत्वाच्च अस्मत्प्राभवस्य अस्मन्नित्यानुरक्तराजप्रसादमूलस्य कुतः प्रच्युतिशङ्केत्यत आह--उग्रत्वमित्यादि। राज्ञः-- दशरथस्य धर्माः तथा  ॥  २३  ॥   

१ स्वप्रभावा--ग। घ।  

सामान्यतो राजनीतयो वा विवक्षिताः। राजवंशे जनित्वा राजमहिषी सत्यपि राजनीतेः क्रौर्यं कथं न बुध्यसे? इत्यर्थः।  

 ॥ २।७।२३ ॥  ॥ २।७।२४ ॥   

धर्मवादी शठो भर्ता श्लक्ष्णवादी च दारुणः।  

शुद्धभावेन जानीषे तेनै १मतिसन्धिता  ॥  २४  ॥   

तदुग्रत्वमेव प्रदर्शयति--धर्मवादीत्यादि। धर्मवादी श्लक्ष्णवादी च केवलं वाचा अन्तस्तु शठः दारुण एव। शठः-- पापानुष्ठाता। आन्तरक्रौर्यगोपनाय श्लक्ष्णवादी--सस्मितमृदुमधुरभाषी। एतादृशमपि तं शुद्धभावेन--तथोपलक्षितत्वेन जानीषे। सर्वथा तेन एवं--प्रागुक्तरीत्या अतिसन्धिता--अतिसन्धिर्वञ्चना, तां प्राप्ता तारकादित्वादितच्  ॥  २४  ॥   

गूढविप्रियकृत् शठःऽ  

१ मतिवञ्चिताङ।  

 ॥ २।७।२४ ॥  ॥ २।७।२५ ॥   

१उपस्थितं प्रयुञ्जानस्त्वयि सान्त्वमनर्थकम्।  

अर्थेनैवाद्य ते भर्ता कौसल्यां योजयिष्यति  ॥  २५  ॥   

उपस्थितं--कौसल्याया अर्थप्रापणशेषतया २कर्तव्यप्राप्तकालं। त्वयि सान्त्वं--अनुसरणं अनर्थकं--त्वत्प्रयोजनानुपयुक्तं प्रयुञ्जानो भवति। कौसल्यां--अनिष्टत्वेन प्रकाश्यमानां अर्थेनाद्य योजयिष्यतीति  ॥  २५  ॥   

१उपस्थितः--ङ। च।  

तत्कालोचितभाषितं--गो। उपस्थितः--हृदयेन कोसल्यायां अनुरक्तः, त्वत्समीपे स्थितः--ति। अनर्थकं उपस्थितं सान्त्वं प्रयुञ्जान एव कौसल्यामर्थेन योजयिष्यतीत्यन्वयः।  

२कर्तव्यं--घ।  

 ॥ २।७।२५ ॥  ॥ २।७।२६ ॥   

अपवाह्य स दुष्टात्मा भरतं तव बन्धुषु।  

१काल्ये स्थापयिता रामं राज्ये निहतकण्टके  ॥  २६  ॥   

त्वत्सान्त्ववत् अन्यदप्युपायान्तरं कौसल्याया अर्थप्रापणायानुष्ठितमित्याह--अपवाह्येति। उद्वास्येत्यर्थः। कालमर्हति काल्यं, तदर्हमिति यत्--उक्तरीत्या अविघ्नतो यथाप्राप्तराज्याभिषेककालम्  ॥  २६  ॥   

अतिसन्धानप्रकारमाह--अपवाह्येति--गो।  

१काल्यं, कौल्ये--ङ।  

काल्ये--उषसि। प्रत्यूषोऽहर्मुखं काल्यमुषःऽ इति कोशः।  

 ॥ २।७।२६ ॥  ॥ २।७।२७ ॥   

शत्रुः पतिप्रवादेन मात्रेव हितकाम्यया।  

आशीविष १इवाङ्केन बाले २परिहृतस्त्वया  ॥  २७  ॥   

शत्रुरित्यादि। पतिप्रवादेन--पतिव्याजेन छन्नः शत्रुः त्वया मात्रेव हितकाम्यया--हितप्रापणेच्छया अङ्केनोपलालितः। न त्वाशीविष इव परिहृतः  ॥  २७  ॥   

१इवाङ्गेन--ङ।  

२परिधृत--च।  

परिहृतः--परिधृतः। यद्वा अङ्के--अङ्कात् न परिहृतः, किन्तु धृतः--गो।  

 ॥ २।७।२७ ॥  ॥ २।७।२८ ॥   

यथा हि कुर्यात् सर्पो वा शत्रुर्वा प्रत्युपेक्षितः।  

राज्ञा दशरथेनाद्य सपुत्रा त्वं तथा कृता  ॥  २८  ॥   

आज्ञानादपरिहारमूलोऽनर्थश्च सम्प्रवृत्त इदानीमित्याह--यथेत्यादि। प्रत्युपेक्षितः--उपेक्षितपरिहारः यथाकरोति, तथा कृतेति योजना  ॥   

 ॥ २।७।२८ ॥  ॥ २।७।२९ ॥   

पापेना नृतसान्त्वेन बाले नित्यसुखोचिते  

रामं स्थापयता राज्ये सानुबन्धा हता ह्यसि  ॥  २९ ।  

कथं कृतेत्यतः--पापेनेत्यादि। अनुबन्धः--पुत्रादिपरिकरः  ॥   

पूर्वं उपस्थितं प्रयुञ्जानः--ऽ इत्युक्तोऽर्थः अनेन सङ्गृहीतः।  

 ॥ २।७।२९ ॥  ॥ २।७।३० ॥   

१सम्प्राप्तकालं कैकेयि क्षिप्रं कुरु हितं तव।  

त्रायस्व पुत्रमात्मानं मां च विस्मयदर्शने  ॥  ३०  ॥   

१सा प्राप्तकालं, सा प्राप्तकाला--ङ।  

सम्प्राप्तकालं--सम्प्राप्तानुष्ठानकालम्। विस्मयकरं दर्शनं यस्याः सा तथा।  

अवश्यकर्तव्याकरणेनोपेक्षणात् तत्स्वभावदर्शनस्य विस्मयकरत्वम्। विस्मयकररूपानुभावेऽ इत्यर्थस्तु प्रकृतानुपयोगादुपेक्ष्यः  ॥   

१सा प्राप्तकालं, सा प्राप्तकाला--ङ।  

इदं हितविशेषणम्।  

गोविन्दराजीये एवमुक्तम्। तेन स्वेष्टसाधनसम्पत्तिरुक्तेति भावः।  

 ॥ २।७।३० ॥  ॥ २।७।३१ ॥   

मन्थराया वचः श्रुत्वा शयनात् सा शुभानना।  

उत्तस्थौ हर्षसम्पूर्णा चन्द्रलेखेव शारदी  ॥  ३१  ॥   

एवं दैवहतया मन्थरया तदनर्थत्वेन प्रकाशिते सति महार्थे कैकेयी महाकुलप्रसूता महाराजमहीषीत्वतः निसर्गकल्याणगुणतः सर्वथार्थभूतं रामाभिषेकं महार्थमेव मन्यते स्मेति प्रतिपाद्यते--मन्थराया इत्यादि।  

 ॥ २।७।३१ ॥  ॥ २।७।३२ ॥   

अतीव सा तु संहृष्टा कैकेयी विस्मयान्विता।  

१एकमाभरणं तस्यै कुब्जायै प्रददौ शुभम्  ॥  ३२  ॥   

विस्मयान्वितेति। अत्यद्भुताभ्युदयो मयाऽद्य श्रुत इति। एकमाभरणं ददाविति। कौसल्यावदेव पुत्राभ्युदयवादित्वादेव तस्याः किमप्याभरणं ददावित्यर्थः  ॥  ३२  ॥   

१दिव्यमाङ।  

 ॥ २।७।३२ ॥  ॥ २।७।३३३४ ॥   

दत्त्वा त्वाभरणं तस्यै कुब्जायै प्रमदोत्तमा।  

कैकेयी मन्थरां दृष्ट्वा पुनरेवाब्रवीदिदम्  ॥  ३३  ॥   

इदं तु मन्थरे मह्यं १आख्यासि परमं प्रियम्।  

एतन्मे प्रियमाख्यातं भूयः किं वा करोमि ते  ॥  ३४  ॥   

हे मन्थरे यदिदमाख्यासि एतत् मे परमं प्रियमेव हि। यदेतन्मे प्रियमाख्यातं अत्र ते भूयो--अभ्यधिकं किं वा प्रीतिदानं करवाणि  ॥  ३४  ॥   

१आख्यानं--ङ।  

 ॥ २।७।३३३४ ॥  ॥ २।७।३५ ॥   

रामे वा भरते वाऽहं विशेषं नोपलक्षये।  

तस्मात्तुष्टाऽस्मि यद्राजा रामं राज्येऽभिषेक्ष्यति  ॥  ३५  ॥   

ननु कथं ज्ञातिश्रेयःश्रुतिः प्रियं इत्यत्राह--राम इत्यादि। विशेषमिति। पुत्रत्वप्रयुक्तस्नेहे विशेषमित्यर्थः  ॥  ३५  ॥   

 ॥ २।७।३५ ॥  ॥ २।७।३६ ॥   

न मे परं किञ्चि१दितो वरं पुनः  

प्रियं प्रियार्हे सुवचं वचोऽमृतम्  

तथा ह्यवोचस्त्वमतः प्रियोत्तरं  

वरं परं ते प्रददामि तं वृणु  ॥  ३६  ॥   

इत्यार्षे श्रीमद्रामायणे वाल्मीकीये अयोध्याकाण्डे सप्तमः सर्गः।  

न म इत्यादि। हे प्रियार्हे--प्रियदानार्हे त्वया पुनः मे यत् प्रियं वरं वच उक्तं, इतः परं अभ्यधिकं किञ्चित्प्रियं त्वया न सुवचम्। हि--यस्मात् तथा तादृशं प्रियोत्तरं वचोऽवोचः त्वं, अतोऽस्मादेव कारणात् परं वरं ते प्रददामि, तं वृणु। मार्ग (३५) मानः (?) सर्गः  ॥  ३६  ॥   

१दितस्त्वयाङ।  

प्रियोत्तरं--प्रीतिविषयेषु श्रेष्ठम्, उपयुदीच्यश्रेष्ठेष्वप्युत्तरःऽ--गो।  

 ॥ २।७।३६ ॥ इति श्रीमद्रामायणामृतकतकटीकायां अयोध्याकाण्डे सप्तमः सर्गः।  

