+++
title = "०७९"

+++
एकोनाशीतितमः सर्गः  

\[रामानयनोद्यमः\] ॥ २।७९।१ ॥   

ततः प्रभातसमये दिवसे च चतुर्दशे।  

समेत्य १राजकर्तारः भरतं वाक्यमब्रुवन्  ॥  १  ॥   

अथ राजकर्तृभिरभिषेकप्रार्थितभरतेनानौचित्यतोऽभिषेकनिवर्तनपूर्वकं रामानयनायोद्युज्यते। तत इत्यादि ॥ १ ॥   

१राज्यङ।  

 ॥ २।७९।१ ॥  ॥ २।७९।२ ॥   

गतो दशरथः स्वर्गं यो नो १गुरुतरो गुरुः।  

रामं प्रव्राज्य वै ज्येष्ठं लक्ष्मणं च महाबलम्  ॥  २  ॥   

अतिशयेन गुरुः गुरुतरः, राजानं प्रथम विन्देत् ततो भार्यां ततो धनम्ऽ इत्यादेर्मातापित्रादेरपि स्वात्मरक्षासाक्षात्साधनत्वात् राजा गुरुः। ज्येष्ठःराज्यार्हः  ॥  २  ॥   

१राजा गुरुस्तव, गुरुतरो महान्ङ।  

 ॥ २।७९।२ ॥  ॥ २।७९।३ ॥   

त्वमद्य भव नो राजा, राजपुत्र महायशः  

सङ्गत्या नापराध्नोति राज्यमेतदनायकम्  ॥  ३  ॥   

अपि तु तस्य वनवासं प्रति सङ्गत्यापितुराज्ञासङ्गमात्, तव च राज्यं प्रति पित्राज्ञासङ्गमात्, पित्राज्ञाया उभाभ्यामपि कर्तव्यत्वात्, अतः पितुराज्ञामूलतो राजतायां भवान् नापरोध्नोतिधर्मविरोधं ज्येष्ठविरोधं लोकविरोधं च न प्राप्नोति। अता न्यायत एव त्वयि राजनि सति एतद्राज्यं चाराजकं सत् नापराध्नोतिन नश्यति। बहुवदति सङ्गत्येत्यत्रान्यः , न तत् किमपि सङ्गतं पश्यामः  ॥  ३  ॥   

सङ्गत्यासामन्तामात्यादीनामैकमत्येन अनायकमप्येतद्राज्यं नापराध्नोतिराज्यस्थजनजातं अन्योन्यं न द्रुह्यतीत्यर्थः। यद्वाएव राज्यमनायकमपि सङ्गत्या इदं तु राज्यं दैवयोगेन न नश्यति। अतस्त्वं नो राजा भवेति सम्बन्धःती। दैवगत्या नापरोध्नोतिन विनश्यति। सर्वमपि राज्यं नायकरहितं सन्नश्यति, राजानं प्रथमं विन्देत् ततो भार्या ततो धनम्ऽ इति मातापित्रादेरपि राज्ञ एवान्तरङ्गरक्षकत्वोपदेशात् अनायकमपि एतद्राज्यं सङ्गत्यादैवयोगेन नापराध्नोति राज्यस्य जनजातमन्योन्यं न द्रुह्यतीत्यर्थःगो। वस्तुतस्तु सङ्गतिः सङ्घटनासन्निवेशः। इदं राज्यं त्वनायकं वर्तते। भवत्प्रार्थनामन्तरैवागतं च वर्तते। एतादृशसन्निवेशविशेषे एतद्राज्यस्वीकारे भवान् नापरोध्नोतिभवतः अपराधप्रसक्तिरेव नास्ति, अतः स्वीक्रियतामित्यर्थः स्वरसः प्रतिभाति।  

महेश्वरतीर्थः, गोविन्दराजो वा।  

 ॥ २।७९।३ ॥  ॥ २।७९।४ ॥   

आभिषेचनिकं सर्वमिदमादाय, राघव  

प्रतीक्षते त्वां स्वजनः श्रेणयश्च, नृपात्मज  ॥  ४  ॥   

आभिषेचनिकंअभिषेकप्रयोजनं पदार्थजातं, रामाभिषेकविषयकं, तत्प्रयोजनम्ऽ इति ठक्। स्वजन इतिस्वकीयमन्त्रिपुरोहितादयः। श्रेणयःपौराः  ॥  ४  ॥   

 ॥ २।७९।४ ॥  ॥ २।७९।५,६ ॥   

राज्यं गृहाण, भरत पितृपैतामहं ध्रुवम्।  

अभिषेचय चात्मानं पाहि चास्मान्, नरर्षभ १  ॥  ५  ॥   

आभिषेचनिकं भाण्डं कृत्वा सर्वं प्रदक्षिणम्।  

२भरतस्तं जनं सर्वं प्रत्युवाच ३धृतव्रतः  ॥  ६  ॥   

भाण्डंउपकरणम्  ॥  ६  ॥   

१एतदनन्तरं एवमुक्तः शुभं वाक्यं द्युतिमान् सत्यवाक् शुचिःऽ इत्यधिकंङ।  

सर्वमिदमादायऽ इत्यनुपदमुक्त्या तैस्तत्रैवानीतं सर्वमिति गम्यते।  

२एतदर्धस्थाने भरतः स्वं जनं सर्वं सरोषमभिवीक्ष्य च। क्षणं पिधाय कर्णौ सः प्रत्युवाच धृतव्रतःऽ इत्यर्धद्वयं दृश्यतेङ।  

३दृढव्रतःङ।  

 ॥ २।७९।५,६ ॥  ॥ २।७९।७,८ ॥   

ज्येष्ठस्य राजता नित्यं उचिता हि कुलस्य नः।  

नैवं भवन्तो मां वक्तुं अर्हन्ति कुशला जनाः  ॥  ७  ॥   

रामः पूर्वो हि १नो भ्राता भविष्यति महीपतिः।  

अहं त्वरण्ये वत्स्यामि वर्षाणि नव पञ्च च  ॥  ८  ॥   

अहं त्वरण्ये वत्स्यामीति। पितृवचनं मया परिपालनीयम्ऽ इति रामो वदति चेत् तत्प्रतिनिधित्वेनेति शेषः ॥ ८ ॥   

कुशलाःस्वाधीनमतयः, न्यायपरा वा भवादृशा इत्यर्थः।  

१मेङ।  

 ॥ २।७९।७,८ ॥  ॥ २।७९।९,१० ॥   

युज्यतां महती सेना चतुरङ्गमहाबला।  

आनयिष्याम्यहं ज्येष्ठं भ्रातरं राघवं वनात्  ॥  ९  ॥   

आभिषेचनिकं चैव सर्वमेतत् उपस्कृतम्।  

पुरस्कृत्य गमिष्यामि रामहेतोर्वनं प्रति  ॥  १०  ॥   

रामहेतोरिति। रामाभिषेकार्थमित्यर्थः  ॥  १०  ॥   

उपस्कृतंसन्नद्धं, अत्रानीतं वा।  

 ॥ २।७९।९,१० ॥  ॥ २।७९।११ ॥   

तत्रैव तं नरव्याघ्रं अभिषिच्य पुरस्कृतम्।  

१आनयिष्याम्यहं रामं हव्यवाहमिवाध्वरात्  ॥  ११  ॥   

हव्यवाहमिवाध्वरादिति। अध्वरात्महायज्ञशालायाः स्वाग्निहोत्रगृहमिवेत्यर्थः  ॥  ११  ॥   

पुरस्कृतंपूजितं, पुरस्कृतः पूजितेरात्यभियुक्तेऽग्रतः कृतेऽ इति वैजयन्ती। यद्वापुरस्कृतंस्वजनदर्शनेनाभिमुखीकृतम्गो।  

१अनेष्यामि तु वैङ।  

 ॥ २।७९।११ ॥  ॥ २।७९।१२ ॥   

न सकामां करिष्यामि १स्वामिमां पुत्रगन्धिनीम्।  

वने वत्स्याम्यहं दुर्गे रामो राजा भविष्यति  ॥  १२  ॥   

पुत्रगन्धिनीमिति पाङ्कः पाठः  ॥  १२  ॥   

१मातरं पुत्रगर्धिनीम्, स्वामिमा मातृगन्धिनीम्ङ।  

मातृगन्धिनींकेवलमातृव्यपदेशां, लेशमात्रमातृभावामिति वा, गन्धो लेशे महीगुणेऽ इति वैजयन्तीगो।  

 ॥ २।७९।१२ ॥  ॥ २।७९।१३ ॥   

क्रियतां शिल्पिभिः पन्थाः समानि विषमाणि च।  

रक्षिणश्चानुसंयान्तु पथि दुर्ग १विशारदाः  ॥  १३  ॥   

रामो राजा भविष्यति, अतो रामसमीपं राजोचितपरिकरोपेततया गन्तव्यम्, अतः पथि शोधः क्रियतामिति नियोजयतिक्रियतामित्यादि। शिल्पिनःखनकादयः। विषमाणि चनिम्नोन्नतान्यपि स्थलानि समानि क्रियन्ताम्।  

रथशकटीसुखगमनार्थमित्यर्थः। पथि वर्तमानस्य दुर्गस्यमलिम्लुचादिना गन्तुमशक्यप्रदेशस्य रक्षणे विशारदाः ॥ १३ ॥   

१विचारकाःङ।  

 ॥ २।७९।१३ ॥  ॥ २।७९।१४ ॥   

एवं सम्भाषमाणं तं रामहेतोर्नृपात्मजम्।  

प्रत्युवाच जनः सर्वः श्रीमद्वाक्यमनुत्तमम्  ॥  १४  ॥   

एवं सम्भाषमाणं तं प्रति सर्वो जनः श्रीमत्शुभं अनुत्तमं वाक्यमुवाच  ॥  १४  ॥   

रामहेतोः सम्भाषमाणमित्यन्वयः।  

 ॥ २।७९।१४ ॥  ॥ २।७९।१५ ॥   

एवं ते भाषमाणस्य पद्मा श्रीरुप १तिष्ठताम्।  

यस्त्वं ज्येष्ठे नृपसुते पृथिवीं दातुमिच्छसि  ॥  १५  ॥   

किमुवाचेत्यतःएवमित्यादि। एवं रामराज्यं भाषमाणस्य ते पद्माख्या पद्मचिह्ना च श्रीः त्वामुपतिष्ठतां रामानुग्रहादिति जनस्यायमाशीर्वादः भरतं प्रति। एवमाशीर्वादार्हधार्मिकत्वं जनो दर्शयतियस्त्वमित्यादि।  

दातुमिच्छसीति यत् अतः श्रीःइहामुत्र च त्वामुपतिष्ठतामित्यन्वयः  ॥  १५  ॥   

पद्मापद्महस्ताती। पद्मालयागो।  

१तिष्ठतात्ङ।  

नृपसुतेचतुर्थ्यर्थे सप्तमीती।  

 ॥ २।७९।१५ ॥  ॥ २।७९।१६ ॥   

अनुत्तमं तद्वचनं १नृपात्मजः  

प्रभाषितं संश्रवणे निशम्य च।  

प्रहर्षजास्तं प्रति बाष्पबिन्दवः  

निपेतु २रार्यानननेत्रसम्भवाः  ॥  १६  ॥   

नृपात्मजः जनैः प्रभाषितमनुत्तमं तद्वचनं संश्रवणेसम्यक् श्रवणविषये प्राप्तं निशम्यश्रुत्वा तं प्रति तेनैव हेतुना लक्षणेन, प्रतिर्लक्षणे, कर्मप्रवचनीयत्वात् तमिति द्वितीया, आर्यस्यपूज्यस्य भरतस्य यदार्याननंपूज्यं मुखं, जनाशीर्वादसन्तोषोपलक्षितत्वात् पूज्यत्वं मुखस्य प्राक् दुःखदुर्दर्शनस्य, तादृशाननवर्तिनेत्रसम्भवाःआनन्दजा इति यावत्। तदेव स्पष्टीकृतंप्रहर्षजा इति। बाष्पबिन्दवः पेतुरिति। अत्रान्यःश्लोकोऽयं वयर्थः। स्थितस्य गतिश्चिन्तनीयेति किञ्चित् व्याख्यातमित्यवोचत्। एवं चेत् विनाऽपि सर्वमपि रामायणं संक्षेपमात्रतः सर्वार्थस्य सिद्धत्वात् सर्वोऽपि व्यर्थः तस्य। अतस्तस्य स्थितगतिचिन्तनाऽसौ यथाकथञ्चित्। नापि च व्यर्थः भरतसौमुख्यस्यानुक्तस्य प्रवृत्तये अवश्यवक्तव्यत्वात्  ॥  १६  ॥   

१नृपात्मजप्रभाषितंङ।  

संश्रवणेरामानयनप्रतिज्ञाविषयेती। गो। निशम्य स्थितानामिति शेषः।  

आर्येत्यविभक्तिकनिर्देशः, आर्याणामिति यावत्गो। तं प्रतिभरतमधिकृत्येत्यर्थः।  

२रुर्व्यं जननेत्रसम्भवाःङ।  

 ॥ २।७९।१६ ॥  ॥ २।७९।१७ ॥   

ऊचुस्ते वचनमिदं निशम्य हृष्टाः  

सामात्याः १सपरिषदो वियातशोकाः।  

पन्थानं, नरवर भक्तिमान् जनश्च,  

व्यादिष्टास्तव वचनाच्च शिल्पिवर्गः ॥   

इत्यार्षे श्रीमद्रामायणे वाल्मीकीये अयोध्याकाण्डे एकोनाशीतितमः सर्गः।  

इदं वचनंरामानयनवचनम्। विशेषेण यातःअपगतः शोकः येषां ते तथावियातशोकाः, राजकर्तार इति शेषः। हे नरवर तव वचनादेव रामे त्वयि च भक्तिमान् शिल्पिवर्गः दुर्गे पथि रक्षी जनश्च पन्थानं करोत्वित्यूचुः। सेक(१७)मानः सर्गः ॥   

इति श्रीमद्रामायणामृतकतकटीकायां अयोध्याकाण्डे एकोनाशीतितमः सर्गः  

१सपरिषदोऽपिङ।  

भक्तिमान् जनः, शिल्पिवर्गश्च व्यादिष्टाःप्रचोदिताः, तत्तत्कृत्येष्वित्यर्थः। रामानयनोत्साहवशात् क्रियतां शिल्पिभिः पन्थाःऽ इति भरतकथनमात्रेण अमात्याः दक्षाः तत्क्षण एव पार्श्वस्थसन्देशवाहकादिद्वारा मार्गसमीकरणार्थं आज्ञां प्रेषयित्वा व्यादिष्टाःऽ इत्यवदन्। कार्यनिष्पत्तिदार्ढ्याय च भक्तिमान्ऽ इति पदम्।  

 ॥ २।७९।१७ ॥   

