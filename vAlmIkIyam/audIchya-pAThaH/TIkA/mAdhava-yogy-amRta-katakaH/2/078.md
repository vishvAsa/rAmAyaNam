+++
title = "०७८"

+++
अष्टसप्ततितमः सर्गः  

\[कुब्जापरिभवः\] ॥ २।७८।१ ॥   

अथ यात्रां समीहन्तं शत्रुघ्नौ लक्ष्मणानुजः।  

भरतं शोकसन्तप्तं इदं वचनमब्रवीत्  ॥  १  ॥   

अथ कुब्जानिमित्तं रामविवासनमनुशोचता शत्रुघ्नेन दैवात्तत्रागतकुब्जाप्राणान्तपरिभवः। अथेत्यादि। यात्रांरामसमीपयात्राम्। समीहन्तंसमीहमानमिति यावत्  ॥  १  ॥   

अथदशरथौर्ध्वदैहिकपरिसमाप्त्यनन्तरम्।  

 ॥ २।७८।१ ॥  ॥ २।७८।२ ॥   

गतिर्यः सर्वभूतानां दुःखे, किं पुनरात्मनः।  

स रामः सत्त्वसम्पन्नः स्त्रिया प्रव्राजितो वनम्  ॥  २  ॥   

गतिःदुःखापनोदनकता। किं पुनरात्मन इति। आवयोरित्यर्थः। स राम इति। सर्वप्राणिदुःखापहर्ता ॥ २ ॥   

सर्वभूतानांप्राणिमात्रस्य दुःखे सति यो गतिः, स आत्मनो दुःखे गतिरिति किं पुनःकिं वक्तव्यम् एवं दुःखनिस्तारक्षमो रामः सत्त्वसम्पन्नोऽपि बलसम्पन्नोऽपि स्त्रियाअत्यन्ताबलया वनं प्रव्राजितः इदमत्यन्तचित्रमिति भावःगो।  

 ॥ २।७८।२ ॥  ॥ २।७८।३ ॥   

बलवान् वीर्यसम्पन्नः लक्ष्मणो नाम योऽप्यसौ।  

किं न मोचयते रामं १कृत्वा स्म पितृनिग्रहम्  ॥  ३  ॥   

लक्ष्मणो नाम योऽप्यस्माकं भ्राताऽस्ति, रामं स वा पितृनिग्रहंपितृशिक्षणं कृत्वाऽपि किं न मोचयते स्म वनवासात्  ॥  ३  ॥   

सत्त्वसम्पन्नो रामोऽपि तूष्णीं अभूच्चेत् वीर्यसम्पन्नो लक्ष्मणोऽपि कुतस्तूष्णीमभूदिति भावः।  

नामेति कुत्सने, नाम प्राकाश्यसम्भाव्यक्रोधोपगमकुत्सनेऽ इति वैजयन्तीगो।  

१कृत्वाऽपिङ।  

 ॥ २।७८।३ ॥  ॥ २।७८।४ ॥   

पूर्वमेव तु निग्राह्यः समवेक्ष्य नयानयौ।  

उत्पथं यः समारूढः राजा नार्या वशं गतः  ॥  ४  ॥   

कथं पितृनिग्रहः शक्य इत्यत्राहपूर्वमित्यादि। यो नो राजा नार्या वशं गतस्स्न् उत्पथं समारूढो यतः, अतो लक्ष्मणेन स्वयं नयानयौअभिषेकविषयकनयानयौ समीक्ष्यविचार्य, गुरोरप्यवलिप्तस्य कार्याकार्यमजानतः। उत्पथं प्रतिपन्नस्य कार्यं भवति शासनम्ऽ इति शास्त्रं चानुसन्धाय रामप्रव्राजनात् पूर्वं तत्प्रसङ्गकाल एव निग्राह्यः नेदमुचितम्, तूष्णीमास्स्वऽ इति बलादेव च निवर्तनीय इत्यर्थः  ॥  ४  ॥   

 ॥ २।७८।४ ॥  ॥ २।७८।५ ॥   

इति सम्भाषमाणे तु शत्रुघ्ने लक्ष्मणानुजे।  

प्राग्द्वारेऽभूत् तदा कुब्जा सर्वाभूरणभूषिता  ॥  ५  ॥   

प्राग्द्वारेऽभूत्शत्रुघ्नाधिष्ठितप्राग्द्वारे दैवादागताऽभूत्  ॥  ५  ॥   

राजगृहस्य सर्वस्यापि कैकेय्यधीनत्वात्, स्वस्य कैकेय्याश्रयधैर्याच्च निभृतं सञ्चरन्ती कुब्जा तत्रागच्छदिति।  

 ॥ २।७८।५ ॥  ॥ २।७८।६ ॥   

लिप्ता चन्दनसारेण राजवस्त्राणि बिभ्रती।  

विविधं विविधैस्तैस्तैः भूषणैश्च विभूषिता  ॥  ६  ॥   

राजवस्त्राणिराजार्हाणि वस्त्राणि तथा  ॥  ६  ॥   

चन्दनसारेणचन्दनपङ्केनगो। उत्तमचन्दनेनेति वा।  

 ॥ २।७८।६ ॥  ॥ २।७८।७ ॥   

मेखलादामभिः चित्रैः अन्यैश्च शुभभूषणैः।  

बभासे बहुभिर्बद्धा रज्जुबद्धेव वानरी  ॥  ७  ॥   

वानरीति कुरूपत्वात्  ॥  ७  ॥   

 ॥ २।७८।७ ॥  ॥ २।७८।८ ॥   

तां समीक्ष्य तदा १द्वास्स्थां सुभृशं पापकारिणीम्।  

गृहीत्वा २ऽकरुणं कुब्जां शत्रुघ्नाय ३न्यवेदयन्  ॥  ८  ॥   

अकरुणंनिर्दयं, बलादित्यर्थः  ॥  ८  ॥   

१द्वास्स्थाःङ।  

२ऽकरुणांङ।  

३न्यवेदयत्ङ। च।  

तत्रस्था द्वारपालादय इति शेषः।  

 ॥ २।७८।८ ॥  ॥ २।७८।९ ॥   

यस्याः कृते वने रामः न्यस्तदेहश्च वः पिता।  

सेयं पापा नृशंसा च तस्याः कुरु यथामति  ॥  ९  ॥   

यथामतीति। निग्रहमिति शेषः  ॥  ९  ॥   

 ॥ २।७८।९ ॥  ॥ २।७८।१० ॥   

शत्रुघ्नश्च तदाज्ञाय वचनं भृशदुःखितः।  

अन्तःपुरचरान् सर्वान् इत्युवाच धृतं वचः  ॥  १०  ॥   

धृतंअवधृतंनिश्चितम्  ॥  १०  ॥   

द्रुतंङ।  

 ॥ २।७८।१० ॥  ॥ २।७८।११ ॥   

तीव्रमुत्पादितं दुःखं भ्रातृणां मे तथा पितुः।  

यया सेयं नृशंसस्य कर्मणः फलमश्नुताम्  ॥  ११  ॥   

अश्नुतांतथा कर्तव्यं मयेति शेषः  ॥  ११  ॥   

 ॥ २।७८।११ ॥  ॥ २।७८।१२१४ ॥   

एवमुक्त्वा तु तेनाशु सखीजनसमावृता।  

गृहीता बलवत् कुब्जा सा तद्गृहमनादयत्  ॥  १२  ॥   

ततः सुभृश १सन्त्रस्तः तस्याः सर्वः सखीजनः।  

क्रुद्धमाज्ञाय शत्रुघ्नं विपलायत सर्वशः  ॥  १३  ॥   

२आमन्त्रयत कृत्स्नश्च तस्याः सर्वः सखीजनः।  

यथाऽयं समुपक्रान्तः निश्शेषान्नः करिष्यति  ॥  १४  ॥   

समुपक्रान्तःसम्प्राप्तः  ॥  १४  ॥   

१सन्तप्तःङ।  

आमन्त्रयतअन्योन्यमाह्वयत्गो।  

२अमन्त्रयतङ।  

 ॥ २।७८।१२१४ ॥  ॥ २।७८।१५ ॥   

सानुक्रोशां वदान्यां च धर्मज्ञां च यशस्विनीम्।  

कौसल्यां शरणं याम सा हि १नोऽस्तु ध्रुवा गतिः  ॥  १५  ॥   

सा हि नःअस्माकं ध्रुवा गतिरिति तां शरणं जग्मुरिति शेषः  ॥  १५  ॥   

वदान्यांवल्गुवाचं, वदान्यो वल्गुवागपिऽ इति वैजयन्तीगो। उदारामिति वा।  

१नोऽस्तिङ।  

 ॥ २।७८।१५ ॥  ॥ २।७८।१६ ॥   

स च रोषेण ताम्राक्षः शत्रुघ्नः शत्रु १तापनः।  

विचकर्ष तदा कुब्जां क्रोशन्तीं पृथिवीतले  ॥  १६  ॥   

पृथिवीतले, पातयित्वेति शेषः  ॥  १६  ॥   

१शासनःङ।  

 ॥ २।७८।१६ ॥  ॥ २।७८।१७ ॥   

तस्या ह्याकृष्यमाणाया मन्थरायास्ततस्ततः।  

चित्रं बहुविधं भाण्डं पृथिव्यां तद्व्यशीर्यत  ॥  १७  ॥   

भाण्डं भूषणमात्रेऽपिऽ इति विश्वः  ॥  १७  ॥   

 ॥ २।७८।१७ ॥  ॥ २।७८।१८,१९ ॥   

तेन भाण्डेन १संस्तीर्णं श्रीमद्राजनिवेशनम्।  

अशोभत तदा भूयः शारदं गगनं यथा  ॥  १८  ॥   

स बली बलवत्क्रोधात् गृहीत्वा पुरुषर्षभः।  

कैकेयीमभिनिर्भर्त्स्य बभाषे परुषं वचः  ॥  १९  ॥   

कैकेयीमभिनिर्भर्त्स्येति। कुब्जाया मोचनार्थमागतामिति शेषः  ॥   

१सङ्कीर्णंङ।  

वाक्यानामननुवादः अत्यन्तपारुष्यादनुवादानर्हत्वतः, अशक्त्या वा स्यात्।  

 ॥ २।७८।१८,१९ ॥  ॥ २।७८।२० ॥   

तैर्वाक्यैः परुषैर्दुःखैः कैकेयी भृशदुःखिता।  

शत्रुघ्नभय १वित्रस्ता पुत्रं शरणमागता  ॥  २०  ॥   

परुषैःमर्मग्राहिभिः, अत एव दुःखैः। भयवित्रस्तेति। कुब्जारक्षणार्थमागतेति कौपात् कैकेयीं च प्रहर्तुमुद्यतवान् शत्रुघ्न इति स्पष्टम्  ॥  २०  ॥   

१सन्त्रस्ताङ।  

 ॥ २।७८।२० ॥  ॥ २।७८।२१,२२ ॥   

१तां प्रेक्ष्य भरतः क्रुद्धं शत्रुघ्नमिदमब्रवीत्।  

अवध्याः सर्वभूतानां प्रमदाः क्षम्यातामिति  ॥  २१  ॥   

हन्यामहमिमां पापां कैकेयीं दुष्टचारिणीम्।  

यदि मां धार्मिको रामः नासूयेन्मातृघातकम्  ॥  २२  ॥   

हन्यामहमिति। हे शत्रुघ्न अहमेवेमां हन्याम्, यदि मातृघातकं मां प्रति नासूयेत्न कुप्येदिति यावत्  ॥ २२ ॥   

१तंङ।  

नासूयेत्न गर्हेतगो।  

 ॥ २।७८।२१,२२ ॥  ॥ २।७८।२३ ॥   

इमामपि हतां कुब्जां यदि जानाति राघवः।  

त्वां च मां च हि धर्मात्मा नाभिभाषिष्यते ध्रुवम्  ॥   

कुब्जामपि हतां यदि जानाति, तदा स्त्रीघातिनाविति त्वां च मां चैव नाभिभाषिष्यते  ॥  २३  ॥   

इति शत्रुघ्नमब्रवीदित्याकर्षः।  

 ॥ २।७८।२३ ॥  ॥ २।७८।२४२६ ॥   

भरतस्य वचः श्रुत्वा शत्रुघ्नो लक्ष्मणानुजः।  

न्यवर्तत ततो रोषात् तामुमोच च मन्थराम्  ॥  २४  ॥   

सा पादमूले कैकेय्या मन्थरा निपपात ह।  

निश्वसन्ती सुदुःखार्ता कृपणं विललाप च  ॥  २५  ॥   

शत्रुघ्न विक्षेपविमूढसंज्ञां  

समीक्ष्य कुब्जां भरतस्य माता।  

शनैः समाश्वासयदार्तरूपां  

क्रौञ्चीं १विलग्नामिव वीक्षमाणाम्  ॥  २६  ॥   

इत्यार्षे श्रीमद्रामायणे वाल्मीकीये अयोध्याकाण्डे अष्टसप्ततितमः सर्गः  

तार(२६)मानः सर्गः  ॥  २६  ॥   

इति श्रीमद्रामायणामृतकतकटीकायां अयोध्याकाण्डे अष्टसप्ततितमः सर्गः  

रोषादेव, न तु शमेनेति भावः।  

विक्षेपःभ्रामणंगो।  

विलग्नांवागुरालग्नामिति भावः, विविग्नामिति पाठे कम्पवतीमित्यर्थःगो।  

१विविग्नामिवङ।  

 ॥ २।७८।२४२६ ॥   

