+++
title = "०७७"

+++
सप्तसप्ततितमः सर्गः  

\[भरतशत्रुघ्नविलापः\] ॥ २।७७।१ ॥   

ततो दशाहेऽतीते तु कृतशौचो नृपात्मजः।  

द्वादशेऽहनि सम्प्राप्ते श्राद्धकर्माण्यकारयत्  ॥  १  ॥   

अथाशौचानन्तरं श्राद्धादिप्रवृत्तिः तस्य। तत इत्यादि दशाह इति दाहदिनमारभ्येति शेषः। दशाहेऽतीते तुएकादशेऽह्नि। कृतशौच इति। अनुष्ठितप्रेतत्वविमुक्तिरैकाहश्राद्ध इति यावत्। श्राद्धकर्माणीति। द्वितीयमासिकादिसपिण्डीकरणान्तश्राद्धानीत्यर्थः  ॥  १  ॥   

 ॥ २।७७।१ ॥  ॥ २।७७।२,३ ॥   

१ब्राह्मणेभ्यो ददौ रत्नं धनमन्नं च पुष्कलम्।  

२बास्तिकं बहु शुक्लं च गाश्चापि ३बहुशस्तदा  ॥  २  ॥   

दासीर्दासांश्च यानानि वेश्मानि सुमहान्ति च।  

ब्राह्मणेभ्यो ददौ पुत्रः राज्ञस्तस्यौर्ध्वदैहिकम्  ॥  ३  ॥   

बास्तिकंबस्तसमूहं, छान्दसष्ठक्, अजः प्रोक्तः ततो बस्तः छागश्छागलगच्छगाःऽ। शुक्लं रजतं, शुक्लो योगान्तरे श्वेते शुक्लं च रजते मतम्ऽ इति विश्वः। ऊर्ध्वं देहात् ऊर्ध्वदेहः, तत्र भवं और्ध्वदैहिकं, ऊर्ध्वदेहाच्चेति वक्तव्यम्ऽ इति ठक्  ॥  २३  ॥   

१एतदनन्तरं--वासांसि च महार्हाणि रत्नानि विविधानि च--इत्यधिकंङ।झ।  

२हास्तिकंङ।  

बहु शुक्लमिति छागविशेषणम्गो। शुक्लंशुद्धं, दानार्हमित्यर्थःती।  

३शतशङ।  

 ॥ २।७७।२,३ ॥  ॥ २।७७।४,५ ॥   

ततः प्रभातसमये दिवसे च त्रयोदशे।  

विललाप महाबाहुः भरतः शोक १मूर्छितः  ॥  ४  ॥   

शब्दापिहितकण्ठश्च शोधनार्थमुपागतः।  

चितामूले पितुर्वाक्यं इदमाह सुदुःखितः  ॥  ५  ॥   

विललापेति। उच्यमानविशेषणको भरतः शोधनार्थमुपागतः सन् यथाकालं दशाहाभ्यन्तरे अस्थिसञ्चयनं कृत्वा श्राद्धाद्यनन्तरं त्रयोदशदिवसे चिताभस्मोद्धारपूर्वकं स्थलशुद्धिश्च कर्तव्य इति क्षत्त्रियकुलाचारः। एवं वाल्मीकिवचनमत्र प्रमाणम् । उपागतस्सन् तत्र पितुः चितामूले विललाप। शब्देनरोदनशब्देन अपिहितःछन्नः व्याप्तः कण्ठः यस्य स तथा। अथ अत्रैव चितामूले इदं विलापवाक्यं चाह  ॥  ४५  ॥   

१कर्शितःङ।  

सावशेषास्थिनिचयेऽ इति वक्ष्यमाणत्वात् त्रयोदशेऽप्यस्थिसञ्चयनं सूत्रान्तरं दृश्यतेगो।  

 ॥ २।७७।४,५ ॥  ॥ २।७७।६ ॥   

तात यस्मिन्निसृष्टोऽहं त्वया भ्रातरि राघवे।  

तस्मिन् वनं प्रव्रजिते शून्ये त्यक्तोऽस्म्यहं त्वया  ॥  ६  ॥   

किमाहेत्यतःतातेत्यादि। निसृष्टःदत्तः। तस्मिन् प्रव्राजिते सति, छान्दसो ह्रस्वः, त्वयाऽहं शून्ये त्यक्तः निरवलम्बतया निरस्त इत्यर्थः  ॥  ६  ॥   

यस्मिन् भ्रातरीत्यन्वयः।  

 ॥ २।७७।६ ॥  ॥ २।७७।७,८ ॥   

यस्या गतिरनाथायाः १पुत्रः प्रव्राजितो वनम्।  

तामम्बां, तात कौसल्यां त्यक्त्वा त्वं क्व गतः, नृप  ॥   

दृष्ट्वा भस्मारुणं तच्च दग्धास्थिस्थानमण्डलम्।  

पितुः शरीरनिर्वाणं निष्टनन् विषसाद सः  ॥  ८  ॥   

अतिदाहाद्युपाधिना अरुणं तद्भस्मचिताभस्म दृष्ट्वा तच्च दग्धास्थीनां सञ्चितानां स्थानमण्डलं स्थानोपेतं भस्ममण्डलं तथा। एवं निर्वाणंशान्तंनष्टं पितुश्शरीरं दृष्ट्वा निष्टनन्नितरां रोदनशब्दं कुर्वन् विषसाद। सःभरतः  ॥  ८  ॥   

१पुत्रे प्रव्राजितेङ।  

शरीरं निर्वाप्यतेविनाश्यते अस्मिन्निति शरीरनिर्वाणं, अधिकरणे ल्युट्गो।  

 ॥ २।७७।७,८ ॥  ॥ २।७७।९ ॥   

स तु दृष्ट्वा रुदन् दीनः पपात धरणीतले।  

उत्थाप्यमानः शक्रस्य यन्त्रध्वज १इव च्युतः  ॥  ९  ॥   

स तु पपातेति द्वितीयतच्छब्दस्य सम्बन्धः। शक्रस्य यन्त्रध्वज इवेति। आकाशस्थशक्रध्वजस्य भूमौ पातायोगात् यन्त्रेत्यलङ्कारार्थं, ध्वजयन्त्ररूपेण निर्मितः शक्रयन्त्रध्वजः  ॥  ९  ॥   

उत्थाप्यमानःरज्जुभिरुत्थाप्यमानः च्युतःस्रस्तः शक्रस्य यन्त्रबद्धो ध्वजःयन्त्रध्वजः, रज्जुयुक्तो ध्वज इव पपात। यथा यन्त्रपतनात् ध्वजपतनं तथा राजपतनात् भरतपतनमिति भावःगो। शचीपतेः केतुरिवोत्सवक्षयेऽ (७४३६) इत्यत्र उत्सवक्षयशब्देन, उत्सवार्थमारोप्यमाणो ध्वजःशक्रध्वजः। ध्वजस्यारोहणं च चक्रविशिष्टस्तम्भाग्रवर्तियन्त्रसंलग्नरज्जुद्वारेति प्रसिद्धमेव ॥   

१इवोच्छ्रितःङ।  

पूर्वश्लोकान्तर्गत सऽ शब्दस्यास्य चाव्यवधानात् द्वितीयतच्छब्द इत्युक्तिः।  

 ॥ २।७७।९ ॥  ॥ २।७७।१०१२ ॥   

अभिपेतुस्तत १स्सर्वे तस्यामात्याः शुचिव्रतम्।  

अन्तकाले निपतितं ययातिमृषयो यथा  ॥  १०  ॥   

शत्रुघ्नश्चापि भरतं दृष्ट्वा शोकपरिप्लुतम्।  

२विसंज्ञो न्यपतत् भूमौ भूमिपालमनुस्मरन्  ॥  ११  ॥   

उन्मत्त इव निश्चित्तः विललाप सुदुःखितः।  

स्मृत्वा पितु र्गुणाङ्गानि तानि तानि ३तदा तदा  ॥  १२  ॥   

तदा तदातस्मिन् तस्मिन् उपलालनकालभेदे गुणाङ्गानिउपलालनस्याङ्गभूतानि कर्माणि विचित्रवस्त्राभरणादिदानाङ्कारोपणालिङ्गनादि कर्माणि स्मृत्वा विललाप  ॥  १२  ॥   

१स्सद्यःङ।  

अन्तकालेपुण्यक्षयकाले निपतितं ययातिं ऋषयःदौहित्रभूता इवगो।  

भरतपतनावधि शत्रुघ्नस्य धैर्यं स्थितं, तत्पतनानन्तरं सोऽपि गलितधैर्योऽभूदिति भावः।  

२निश्चित्तोङ।  

गुणाङ्गानिगुणान् अङ्गानि चगो।  

३तथा तथाङ।  

 ॥ २।७७।१०१२ ॥  ॥ २।७७।१३ ॥   

मन्थराप्रभवस्तीव्रः कैकेयी १ग्राहसंकुलः।  

वरदानमयोऽक्षोभ्यः अमज्जयच्छोकसागरः  ॥  १३  ॥   

वरदानमयत्वादक्षोभ्यः। अमज्जयदिति। अस्मानिति शेषः ॥   

१ह्रदङ।  

 ॥ २।७७।१३ ॥  ॥ २।७७।१४ ॥   

सुकुमारं च बालं च सततं लालितं त्वया।  

क्व, तात भरतं हित्वा विलपन्तं गतो भवान्  ॥  १४  ॥   

ननु भोज्येषु पानेषु वस्त्रेष्वाभरणेषु च।  

१प्रवारयति सर्वान्नः तन्नः कोऽद्य करिष्यति  ॥  १५  ॥   

प्रवारयतीति। बहून्याभरणादीनि दिव्यवस्तून्युपस्थाप्य अङ्ग बाल इह किं तेऽपेक्षितं तद्गृहाणऽ इति प्रकर्षेणास्मदस्मदिष्टवरणं कारयति भवान्, तदतःपरमन्यः कः करिष्यति?  ॥  १५  ॥   

प्रवारयसिप्रकर्षेण स्वयं ग्राहयसिती। गो।  

१प्रवारयसि, प्रचारयतिङ।  

 ॥ २।७७।१५ ॥  ॥ २।७७।१६ ॥   

अवदारणकाले तु पृथिवी नावदीर्यते।  

१विहीना या त्वया राज्ञा १धर्मज्ञेन महात्मना  ॥  १६  ॥   

त्वया विहीना या अवदारणकाल इति योजना  ॥  १६  ॥   

या पृथिवी धर्मज्ञेन त्वया विहीना नावदीर्यतेन भिद्यते, स्वयमिति शेषः, सा अवदारणकाले तु प्रलयकालेऽपि नावदीर्यतेनावदीर्येतेत्यर्थःती। गो। अथ वा धर्मज्ञेन त्वया विहीनत्वादेव प्राप्तेऽप्यवदारणकाले पृथ्वी नावदीर्यतेकिमिदमाश्चर्यमन्याय्यं वेत्यर्थः।  

१या विहीनाङ।  

२रामेण चङ।  

 ॥ २।७७।१६ ॥  ॥ २।७७।१७१९ ॥   

पितरि स्वर्गमापन्ने रामे चारण्यमाश्रिते।  

किं मे जीवितसामर्थ्यं प्रवेक्ष्यामि हुताशनम्  ॥  १७  ॥   

हीनो भ्रात्रा च पित्रा च शून्यामिक्ष्वाकुपालिताम्।  

अयोध्यां न प्रवेक्ष्यामि प्रवेक्ष्यामि तपोवनम्  ॥  १८  ॥   

तयोर्विलपितं श्रुत्वा व्यसनं चाप्यवेक्ष्य तत्।  

भृशमार्त १तरा भूयः सर्व एवानुगामिनः  ॥  १९  ॥   

अनुगामिनःअनुचराः  ॥  १९  ॥   

भृशमार्ततराः, बभूवुरिति शेषः।  

१स्वराङ।  

 ॥ २।७७।१७१९ ॥  ॥ २।७७।२० ॥   

ततो विषण्णौ श्रान्तौ च शत्रुघ्नभरतावुभौ।  

धरायां स्म व्यवेष्टेतां भग्नशृङ्गाविवर्षभौ  ॥  २०  ॥   

व्यवेष्टतांव्यलुठेतामिति यावत्  ॥  २०  ॥   

 ॥ २।७७।२० ॥  ॥ २।७७।२१ ॥   

ततः प्रकृतिमान् वैद्यः पितुरेषां पुरोहितः।  

वसिष्ठो भरतं वाक्यं उत्थाप्य तमुवाच ह  ॥  २१  ॥   

प्रकृतिमान्शुद्धसत्त्वप्रकृतिमान्, अत एव वैद्याःविद्याशब्दात् प्रज्ञादिभ्यश्चऽ इत्यण्सर्वज्ञ इति यावत्, सर्वज्ञभिषजौ वैद्यौऽ  ॥  २१  ॥   

 ॥ २।७७।२१ ॥  ॥ २।७७।२२ ॥   

त्रयोदशोऽयं दिवसः पितुर्वृत्तस्य ते, विभो  

सावशेषास्थिनिचये किमिह त्वं विलम्बसे?  ॥  २२  ॥   

वृत्तस्यअतीतस्य। सावशेषास्थिनिचयेचिताभस्मोद्धारभूशुद्धिलक्षणावशेषसहितः अस्थिनिचयः अस्थिसञ्चयनाख्यं कर्म, तस्मिन् कर्तव्य इति शेषः  ॥  २२  ॥   

दशाहमध्ये शास्त्रविहितं प्रधानावयवास्थिसञ्चयनं कृतम्। त्रयोदशदिवसे तद्देशीयशिष्टाचारप्राप्तस्थलशोधनमात्रं कृतमिति न स्मृतिविरोध इत्यप्याहुःगो।  

 ॥ २।७७।२२ ॥  ॥ २।७७।२३ ॥   

त्रीणि द्वन्द्वानि भूतेषु प्रवृत्तान्तविशेषतः।  

तेषु चापरिहार्येषु नैवं भवितुमर्हसि  ॥  २३  ॥   

त्रीणि द्वन्द्वानीति। अस्ति, जायते, वर्धते विपरिणमते, अपक्षीयते, विनश्यति इत्येतानि भूतानांप्राणिमात्रस्याविशेषतः प्रवृत्तानि भवन्ति। तेषु चापरिहार्येषुअवर्ज्यप्राप्येषु सत्सु त्वं नैवं भवितुंअत्यज्ञवदतिशोकाक्रान्ततया भवितुं नार्हसि  ॥  २३  ॥   

अशनायापिपासे शोकमोहौ जरामृत्यू इत्युक्तानि त्रीणि द्वन्द्वानिगो। त्रीणिद्वन्द्वानि जन्ममरणे सुखदुःखे लाभालाभेती।  

 ॥ २।७७।२३ ॥  ॥ २।७७।२४ ॥   

सुमन्त्रश्चापि शत्रुघ्नं उत्थाप्याभिप्रसाद्य च।  

श्रावयामास तत्त्वज्ञः सर्वभूत १भवाभवम्  ॥  २४  ॥   

सर्वभूतभवाभवमिति। वसिष्ठोपदिष्टरूपमिति शेषः  ॥  २४  ॥   

सर्वभूतभवाभवंसर्वप्राणिनामुत्पत्तिविनाशादियाथार्थ्यम्।  

१भवाभवौङ।  

 ॥ २।७७।२४ ॥  ॥ २।७७।२५,२६ ॥   

उत्थितौ च नरव्याघ्रौ प्रकाशेते यशस्विनौ।  

वर्षातपपरिक्लिन्नौ पृथगिन्द्रध्वजाविव  ॥  २५  ॥   

अश्रूणि परिमृद्गन्तौ रक्ताक्षौ दीनभाषिणौ।  

अमात्यास्त्वरयन्ति स्म तनयौ चापराः क्रियाः  ॥  २६  ॥   

इत्यार्षे श्रीमद्रामायणे वाल्मीकीये अयोध्याकाण्डे सप्तसप्ततितमः सर्गः  

परिमृद्गन्तौमार्जयन्ताविति यावत्। तनयौराजपुत्रौ। अपराः क्रिया इति। भस्मौद्धारभूसम्मार्जनक्षीगसेचनादिक्रियाः, उद्दिश्येति शेषः। तरु(२६)मानः सर्गः  ॥  २६  ॥   

इति श्रीमद्रामायणामृतकतकटीकायां अयोध्याकाण्डे सप्तसप्ततितमः सर्गः  

 ॥ २।७७।२५,२६ ॥   

