+++
title = "०२८ अस्त्रसंहारोपदेशः"
title_english = "028 vishvAmitra teaches rAma about annulment of missiles"

+++
अथ अष्टाविंशः सर्गः  

\[अस्त्रसंहारग्रहणम्\]  

 ॥ १।२८।१ ॥ प्रतिगृह्य ततो ऽस्त्राणि प्रहृष्टवदनश्शुचिः ।  

गच्छन्नेव च काकुत्स्थो विश्वामित्रमथाब्रवीत्  ॥  १  ॥   

अथावगतप्रयोगास्त्राणां उपसंहारापरिज्ञाने पुनः प्रयोगानर्हत्वेनाप्राप्तप्रायत्वात् परमचतुरेण रामेणावगतास्त्रोपसंहारे च पृष्टे तमुपदिश्य तच्चातुरीस्वावगतसर्वास्त्रपात्रत्वायान्यानपि दिव्यास्त्राण्यसङ्कोचोपचारेणसर्वास्त्रविदुषे रामायोपदिशति । प्रतिगृह्येत्यादि ॥ १।२८।१ ॥   

 ॥ १।२८।२ ॥ गृहीतास्त्रो ऽस्मि भगवन् दुराधर्षः सुरासुरैः ।  

अस्त्राणां त्वहमिच्छामि संहारं मुनिपुङ्गव  ॥  २  ॥   

गृहीतास्त्रो ऽस्मीति । गृहीतास्त्रप्रयोगमार्गो ऽस्मीत्यर्थः ॥ १।२८।२ ॥   

 ॥ १।२८।३ ॥ एवं ब्रुवति काकुत्सथे विश्वामित्रो महायशाः ।  

संहारं व्याजहाराथ धृतिमान् सुव्रतश्शुचिः  ॥  ३  ॥   

संहारमिति । तत्तदस्त्रमूलमन्त्रवर्तितत्तत्संहारमार्गमित्यर्थः ॥ १।२८।३ ॥   

 ॥ १।२८।४ ॥ सत्यवन्तं सत्यकीर्तिं धृष्टं रभसमेव च ।  

प्रतिहारतरं नाम पराङ्मुखमवाङ्मुखम्  ॥  ४  ॥   

अथ उपदिष्टास्त्रसंहारमार्गोपदेशानन्तरं धृतिमत्त्वादिगुणक ऋषिः सत्यवदादीन्यन्यान्यपि ददाति--सत्यवन्तमित्यादि । ददामीति सर्वत्रान्वयः ॥ १।२८।४ ॥   

 ॥ १।२८।५ ॥ लक्षाक्षविषमौ चैव दृढनाभसुनाभकौ ।  

दशाक्षशतवक्रौ च दशशीर्षशतोदरौ  ॥  ५  ॥   

पद्मनाभमहानाभौ दुन्दुनाभसुनाभकौ ।  

ज्योतिषं कृशनं चैव नैराश्यविमलावुभौ  ॥  ६  ॥   

दुन्दुनाभ इति । नामैकदेशे नामग्रहः, दुन्दुभीनाभ इति यावत् ॥ १।२८।५,६ ॥   

 ॥ १।२८।७ ॥ यौगन्धरहरिद्रौ च दैत्यप्रशमनौ तथा ।  

सार्चिर्माली धृतिर्माली वृत्तिमान् रुचिरस्तथा  ॥  ७  ॥   

सार्चिर्माल्यादयो ये, तांश्च ददामीति योजना ॥ १।२८।७ ॥   

 ॥ १।२८।८,९,१० ॥ पितृसौमनसं चैव विधूतमकरावुभौ ।  

करवीरकरं चैव धनधान्यौ च राघव  ॥  ८  ॥   

कामरूपं कामरुचिं मोहमावरणं तथा ।  

जृम्भकं सर्वनाभं च सन्तानवरणौ तथा  ॥  ९  ॥   

कृशाश्वतनयान् राम भास्वरान् कामरूपिणः ।  

प्रतीच्छ मम, भद्रं ते, पात्रभूतो ऽसि राघव  ॥  १०  ॥   

बाढमित्येव काकुत्स्थः प्रहृष्टेनान्तरात्मना ।  

कृशाश्वेत्यादि । सत्यवदादिवरणान्तान् मया दीयमानान भास्वरत्वादिगुणकान् कृशाश्वतनयान् मम सकाशात् प्रतीच्छ--गृहाण । हे राघव यथा ऽहं, मत्तो ऽधिकं वा सर्वास्त्राधिदैवततत्पितृब्रह्मरूपत्वात् पात्रभूतो ऽसि । एवं विश्वामित्रेण बहुकालबहुदेवतोपासनप्राप्तसर्वास्त्राणामप्रयासत एकदैव प्राप्तेः भगवान् रामो ब्रह्मैवेति सुज्ञेयम् । न ह्यन्यं ब्रह्मपुत्राः कटाक्षेणापि वीक्षेरन्, येष्वेको ऽपि विश्वामित्रवदेव तत्तच्चिरकालोपासनैकलभ्यः । पितरन्तु पुत्रास्स्वयमेवोपासते । पिता च स्वेच्छया तान् विनियुङ्क्ते । अत एव नियुक्तो रामो बाढंतथा ऽस्त्वित्युक्त्वा प्रहृष्टेनान्तरात्मना जग्राहेति शेषः ॥ १।२८।१० ॥   

 ॥ १।२८।११,१२ ॥ दिव्यभास्वरदेहाश्च मूर्तिमन्तस्सुखप्रदाः  ॥  ११  ॥   

केचिदङ्गारसदृशाः केचिद्धूमोपमास्तथा ।  

चन्द्रार्कसदृशाः केचित् प्रह्वाञ्जलिपुटास्तथा  ॥  १२  ॥   

रामं प्राञ्जलयो भूत्वा ऽब्रुवन् मधुरभाषिणः ।  

अथ प्रागुक्तमार्गेण गृहीतदिव्यतादिविशेषणकास्ते प्राञ्जलयो भूत्वा राममब्रुवन्नित्यन्वयः । तत्र प्रह्वा इति शिरःकायप्रावण्यधर्मकाः । अञ्जलः पुटःसंश्लेषो येषां ते तथा ॥ १।२८।१२ ॥   

 ॥ १।२८।१३ ॥ इमे स्म नरशार्दूल शाधि किं करवाम ते  ॥  १३  ॥   

इमे स्मेति । सन्निहिता वयमित्यर्थः । शाधि--आज्ञापय । शाभावस्याबाधसिद्ध्या ऽहुझल्भ्यः--ऽ इति धित्वम् ॥ १।२८।१३ ॥   

 ॥ १।२८।१४ ॥ मानसाः कार्यकालेषु साहाय्यं मे करिष्यथ ।  

गम्यतामिति तानाह यथेष्टं रघुनन्दनः  ॥  १४  ॥   

अथ ऽते किं करवामऽ इति विज्ञापितवतो ऽस्त्रदेवान्नियुङ्क्ते--मानसा इत्यादि । व्याकृतचरश्शब्दः । गम्यतामिति । इदानीमिति शेषः ॥ १।२८।१४ ॥   

 ॥ १।२८।१५ ॥ अथ ते राममामन्त्र्य कृत्वा चाभिप्रदक्षिणम् ।  

एवमस्विति काकुत्स्थमुक्त्वा जग्मुर्यथा ऽ ऽगतम्  ॥  १५  ॥   

अभितः प्रदक्षिणं--अभिप्रदक्षिणं । एतेनापि रामस्तत्पिता ब्रह्मेति ज्ञेयम् । न हि देवतास्स्वानुग्राह्ये प्रदक्षइमाद्याचरन्ति ॥ १।२८।१५ ॥   

 ॥ १।२८।१६ ॥ स च तान् राघवो ज्ञात्वा विश्वामित्रं महामुनिम् ।  

गच्छन्नेवाथ मधुरं श्लक्ष्णं वचनमब्रवीत्  ॥  १६  ॥   

स च तानिति । पश्चादुपदिष्टास्त्रांश्चेत्यर्थः । ज्ञात्वेति । मन्त्रतो मूर्तितः प्रयोगतश्चेति शेषः ॥ १।२८।१६ ॥   

 ॥ १।२८।१७ ॥ किं न्वेतन्मेघसङ्काशं पर्वतस्याविदूरतः ।  

वृक्षषण्डमितो भाति परं कौतूहलं हि मे  ॥  १७  ॥   

अथ वक्ष्यमाणार्थबीजप्रक्षेपःकिं न्वेतदित्यादि । मेघसङ्काशमिति कार्ष्ण्यनैपिड्यात् । पर्वतस्याविदूरतः इतःइह यद्वृक्षषण्डं भाति, एतत् वनवृक्षषण्डं ? आश्रमवृक्षषण्डं वा ? इति प्रश्नः ॥ १।२८।१७ ॥   

 ॥ १।२८।१८,१९ ॥ दर्शनीयमृगाकीर्णं मनोहरमतीव च ।  

नानाप्रकारैश्शकुनैः वल्गुनादैरलङ्कृतम्  ॥  १८  ॥   

निस्सृताः स्म मुनिश्रेष्ठ कान्ताराद्रोमहर्षणात् ।  

अनया त्ववगच्छामि देशस्य सुखवत्तया  ॥  १९  ॥   

सर्वं मे शंस भगवन् कस्याश्रमपदं त्विदम् ।  

अथ किञ्चित्समीपगमने स्वयमेवाश्रमीयत्वं वृक्षषण्डस्य ज्ञात्वा ऽकस्याश्रमपदम्?ऽ इति पृच्छति--दर्शनीयेत्यादि । निस्सृताः स्मेति । यतो दर्शनीयमृगाकीर्णत्वादिलक्षणमिदं वृक्षषण्डं, तस्मात् रोमहर्षणात्--भीत्या रोमाञ्चकारात् दुष्प्रवेशभयदुःखावहकष्टारण्यात् निर्गताः स्म । अपि च अनया देशस्य सुखवत्तया चेदमाश्रमपदमित्यवगच्छमि । तदिदं कस्येत्यादि यन्मे जिज्ञासितं, तत्सर्वं शंस ॥ १।२८।१८,१९ ॥   

 ॥ १।२८।२०,२१,२२ ॥ संप्राप्ता यत्र ते पापा ब्रह्मघ्ना दुष्टचारिणः  ॥  २०  ॥   

तव यज्ञस्य विघ्नाय दुरात्मानो महामते ।  

भगवंस्तस्य को देशः सा यत्र तव याज्ञिकी  ॥  २१  ॥   

रक्षितव्या क्रिया ब्रह्मन् मम वध्याश्च राक्षसाः ।  

एतत्सर्वं मुनिश्रेष्ठ श्रोतुमिच्छाम्यहं प्रभो  ॥  २२  ॥   

इत्यार्षे श्रीमद्रामायणे बालकाण्डे अष्टाविंशः सर्गः  

--  

सर्वशब्दविवक्षितं स्वजिज्ञास्यान्तरं स्वयमेव ब्रूते रामः--सम्प्राप्ता इत्यादि । ब्रह्मघ्नाः--ऽअमनुष्यकर्तृके चऽ इति हन्तेष्टकि ऽगमहनऽ इत्युपधालोपादिः, ब्रह्मघातकत्वादिविशेषणकास्ते पापाः यत्र युष्मदाश्रमप्रदेशे सम्प्राप्ताः तव यज्ञस्य विघ्नाय भवन्ति, यत्र च मया रक्षितव्या सा तव यात्रिकी क्रिया, यत्र च तच्छेषतया मया राक्षसाश्च वध्याः, तस्य भगवदाश्रमस्य देशः--प्रदेशः कः ? एतत्सर्वं श्रोतुमिच्छामि इति । रात्रि(२२)मानः सर्गः ॥ १।२८।२२ ॥   

इति श्रीमद्रामायणामृतकतकटीकायां बालकाण्डे अष्टाविंशः सर्गः  

  

