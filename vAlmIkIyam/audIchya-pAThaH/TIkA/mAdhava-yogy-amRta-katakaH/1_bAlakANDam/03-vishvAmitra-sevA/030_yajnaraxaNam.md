+++
title = "०३० यज्ञरक्षणम्"
title_english = "030 rAma safeguards vishvAmitra s vedic ritual"

+++
अथ त्रिंशः सर्गः  

\[यज्ञसंरक्षणम्\]  

 ॥ १।३०।१ ॥ अथ तौ देशकालज्ञौ राजपुत्रावरिन्दमौ ।  

देशे काले च वाक्यज्ञावब्रूतां कौशिकं वचः  ॥  १  ॥   

अथ प्रकान्तदीक्षापारगमनोपदेशः--अथ तावित्यादि । कौशिकं वचो ऽब्रूतामिति । दीक्षायां मौनापरिज्ञानादेवं प्रश्नः ॥ १।३०।१ ॥   

 ॥ १।३०।२ ॥ भगवन् श्रोतुमिच्छावो यस्मिन् काले निशाचरौ ।  

संरक्षणीयौ तौ ब्रह्मन् नातिवर्तेत तत्क्षणम्  ॥  २  ॥   

यस्मिन्काले प्राप्ते तौ निशाचरौ आवाभ्यां संरक्षणीयौयज्ञसंरक्षणाय निवारणीयौ । गहादेराकृतिगणत्वात् ऽशेषेऽ इति लक्षणत्वाच्च उक्तार्थे छः । स कालो यथा चेत् नातिवर्तेत, अतस्तदर्थं,तत्क्षणंस चासौ क्षणःतत्क्षणः, तं कालं भगवन् श्रोतुमिच्छावः ॥ १।३०।२ ॥   

 ॥ १।३०।३,४ ॥ एवं ब्रुवाणौ काकुत्स्थौ त्वरमाणौ युयुत्सया ।  

सर्वे ते मुनयः प्रीताः प्रशशंसुर्नृपात्मजौ  ॥  ३  ॥   

अद्यप्रभृति षड्रात्रं रक्षतं राघवौ युवाम् ।  

दीक्षां गतो ह्येष मुनिर्मौनित्वं च गमिष्यति  ॥  ४  ॥   

एवं विश्वामित्रे पृष्टे तस्य दीक्षया मौनित्वाद्दषयः प्रतिब्रुवन्ते--सर्वे त इत्यादि । प्रशशंसुः । प्रशस्य च अद्यप्रभृतीत्यादि गमिष्यतीत्यन्तेन प्रत्युत्तरं चोचुरिति योजना । मौनित्वं च गमिष्यतीति । अद्यापि दीक्षितत्वान्मौनिः, अतः परं षड्रात्रपर्यन्तं च मौनित्वं गमिष्यतीत्यर्थः ॥ १।३०।४ ॥   

 ॥ १।३०।५,६ ॥ तौ च तद्वचनं श्रुत्वा राजपुत्रौ यशस्विनौ ।  

अनिद्रौ षडहोरात्रं तपोवनमरक्षताम्  ॥  ५  ॥   

उपासांचक्रतुर्वीरौ यत्तौ परमधन्विनौ ।  

ररक्षतुर्मुनिवरं विश्वामित्रमरिन्दमौ  ॥  ६  ॥   

परमं धनुर्ययोस्तौ--परमधन्विनौ । समासान्तस्तु अनङ् । अनित्यत्वान्न व्रीह्यादित्वादिनिः ॥ १।३०।५,६ ॥   

 ॥ १।३०।७ ॥ अथ काले गते तस्मिन् षष्ठे ऽहनि समागते ।  

सौमित्रिमब्रवीद्रामो यत्तो भव समाहितः  ॥  ७  ॥   

काल इति । पञ्चाहोरात्रलक्षण इत्यर्थः । यत्तः--सज्जः, यती प्रयत्ने,ईदित्वान्निष्ठायां नेट् । अस्मात् ऽय़जयाचऽ इत्यादिना नङि तु यत्न इति । समाहितः--एकाग्नचित्तः ॥ १।३०।७ ॥   

 ॥ १।३०।८ ॥ रामस्यैवं ब्रुवाणस्य त्वरितस्य युयुत्सया ।  

प्रजज्वाल ततो वेदिः सोपाध्यायपुरोहिता  ॥  ८  ॥   

उपाध्यायःब्रह्मा । पुरोहितःउपद्रष्टा । इदमुपलक्षणं ऋत्विगन्तरसाहित्यस्य ॥ १।३०।८ ॥   

 ॥ १।३०।९ ॥ सदर्भचमसस्रुक्का ससमित्कुसुमोच्चया ।  

विश्वामित्रेण सहिता वेदिर्जज्वाल सर्त्विजा  ॥  ९  ॥   

सदर्भाश्चमसाः स्रुवश्च यस्यां सा तथा । समिद्भिः कुसुमोच्चयैश्च सहिता तथा, विश्वामित्रो यजमानः, तेन मण्डिताभूषिता ॥ १।३०।९ ॥   

 ॥ १।३०।१० ॥ मन्त्रवच्च यथान्यायं यज्ञो ऽसौ संप्रवर्तते ।  

आकाशे च महान् शब्दः प्रादुरासीद्भयानकः  ॥  १०  ॥   

यदा संप्रवर्तते स्म तदा आकाश इति योजना ॥ १।३०।१० ॥   

 ॥ १।३०।११ ॥ आवार्य गगनं मेघो यथा प्रावृषि निर्गतः ।  

तथा मायां विकुर्वाणौ राक्षसावभ्यधावताम्  ॥  ११  ॥   

यता प्रावृषि निर्गतो मेघो गगनमावार्य--वारयतेः स्वार्थे णेर्ल्यप्, आवृत्याभिधावति, तथा मायां विकुर्वाणौ । मेघः अतिदुर्घोषातिमहाशब्दमहावर्षादिविचित्रकार्यमिव विचित्रप्रवर्तकौ अभ्यधावतामिति योजनार्थः ॥ १।३०।११ ॥   

 ॥ १।३०।१२ ॥ मारीचश्च सुबाहुश्च तयोरनुचारश्च ये ।  

आगम्य भीमसङ्काशा रुधिरौघमवासृजन्  ॥  १२  ॥   

कौ तौ ? किं तद्विचित्रकार्यमित्यतः--मारीच इत्यादि ॥ १।३०।१२ ॥   

 ॥ १।३०।१३ ॥ सा तेन रुधिरौघेण वेदिर्जज्वाल मण्डिता ।  

सहसा ऽभिद्रुतो रामः तानपश्यत् ततो दिवि  ॥  १३  ॥   

रुधिरौघेण मण्डितेति । अभ्याश इति शेषः । अभिद्रुतःअभितश्शालां प्रधावन् तत्रादृष्ट्वा ततो दिवि तानपश्यत् ॥ १।३०।१३ ॥   

 ॥ १।३०।१४,१५ ॥ तावापतन्तौ सहसा दृष्ट्वा राजीवलोचनः ।  

लक्ष्मणं त्वनु संप्रेक्ष्य रामो वचनमब्रवीत्  ॥  १४  ॥   

पश्य लक्ष्मण दुर्वृत्तान् राक्षसान् पिशिताशनान् ।  

मानवास्त्रसमाधूताननिलेन यथा घनान्  ॥  १५  ॥   

अनु--पश्चात् । मानवास्त्रसमाधूतान् करोमि, पश्ये, इति योजना ॥ १।३०।१५ ॥   

 ॥ १।३०।१६ ॥ मानवं परमोदारमस्त्रं परमभास्वरम् ।  

चिक्षेप परमक्रुद्धो मारीचोरसि राघवः  ॥  १६  ॥   

उदारःश्रेष्ठः ॥ १।३०।१६ ॥   

 ॥ १।३०।१७ ॥ स तेन परमास्त्रेण मानवेन समाहतः ।  

सम्पूर्णं योजनशतं क्षिप्तः सागरसम्प्लवे  ॥  १७  ॥   

सम्पूर्णं योजनशतंतावद्दूरं यथा क्षेपो भवति तथा क्षिप्तः अभूत् । सागरसम्प्लवेसमुद्रोदके ॥ १।३०।१७ ॥   

 ॥ १।३०।१८ ॥ विचेतनं विघूर्णन्तं शीतेषुबलताडितम् ।  

निरस्तं दृश्य मारीचं रामो लक्ष्मणमब्रवीत्  ॥  १८  ॥   

शीतेषुरिति मानवास्त्रनाम । दृश्यदृष्ट्वेति यावत्इत्यादिरुक्तगतिकः प्रागेव ॥ १।३०।१८ ॥   

 ॥ १।३०।१९ ॥ पश्य लक्ष्मण शीतेषु मानवं धर्मसंहितम् ।  

मोहयित्वा नयत्येनं न च प्राणैर्व्ययुज्यत  ॥  १९  ॥   

धर्मेण संहितःप्रयुक्तस्तथा । व्ययुज्यतेति । श्यन् न वियोजयतीति यावत् । एवमस्त्रवैभवं पश्येति प्रदर्शनम् ॥ १।३०।१९ ॥   

 ॥ १।३०।२० ॥ इमानपि वधिष्यामि निर्घृणान् दुष्टचारिणः ।  

राक्षसान् पापकर्मस्थान् यज्ञघ्नान् रूधिराशनान्  ॥  २०  ॥   

यज्ञघ्नान् । ऽअमनुष्यकर्तृके चऽ इति टक् ॥ १।३०।२० ॥   

 ॥ १।३०।२१,२२ ॥ इत्युक्त्वा लक्ष्मणं चाशु लाघवं दर्शयन्निव ।  

संगृह्यास्त्रं ततो रामो दिव्यमाग्नेयमद्भुतम् ।  

सुबाहुरसि चिक्षेप स विद्धः प्रापतद्भुवि  ॥  २१  ॥   

शेषान् वायव्यमादाय निजघान महायशाः ।  

राघवः परमोदारो मुनीनां मुदमावहन्  ॥  २२  ॥   

निजघानेति । दूरोत्सारणपूर्वकविनाशनं वायव्यास्त्रफलं, न तूच्चाटनमात्रमिति दर्शितम् ॥ १।३०।२२ ॥   

 ॥ १।३०।२३,२४ ॥ स हत्वा राक्षसान् सर्वान् यज्ञघ्नान् रघुनन्दनः ।  

ऋषिभिः पूजितस्तत्र यथेन्द्रो विजये पुरा  ॥  २३  ॥   

अथ यज्ञे समाप्ते तु विश्वामित्रो महामुनिः ।  

निरीतिका दिशो दृष्ट्वा काकुत्स्थमिदमब्रवीत्  ॥  २४  ॥   

निरीतिकाःनिर्बाधः ॥ १।३०।२४ ॥   

 ॥ १।३०।२५ ॥ कृतार्थो ऽस्मि महाबाहो कृतं गुरुवचस्त्वया ।  

सिद्धाश्रममिदं सत्यं कृतं राम महायशः  ॥  २५  ॥   

इत्यार्षे श्रीमद्रामायणे बालकाण्डे त्रिंशः सर्गः  

--  

सत्यं कृतमिति । अन्वर्थनाम कृतमित्यर्थः । मार्ग(२५)मानः सर्गः ॥ १।३०।२५ ॥   

इति श्रीमद्रामायणामृतकतकटीकायां बालकाण्डे त्रिंशः सर्गः  

  

