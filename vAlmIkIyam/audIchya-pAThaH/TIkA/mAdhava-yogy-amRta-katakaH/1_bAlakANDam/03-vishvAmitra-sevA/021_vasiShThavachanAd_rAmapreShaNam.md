+++
title = "०२१ वसिष्ठवचनाद् रामप्रेषणम्"
title_english = "021 Ire of sage vishvamitra vashiShTha appeases dasharatha"

+++
अथ एकविंशः सर्गः  

\[वसिष्ठेन दशरथसान्त्वनम्\]  

 ॥ १।२१।१ ॥ तच्छ्रुत्वा वचनं तस्य स्नेहपर्याकुलाक्षरम् ।  

समन्युः कौशिको वाक्यं प्रत्युवाच महीपतिम्  ॥  १  ॥   

एवं स्नेहपाशात् प्राप्तमह्वानर्थं राजानमन्वर्थपुरोहितस्त्रायत इत्यावेद्यते--तच्छ्रुत्वेत्यादि । स्नेहेन पर्याकुलानिगद्गदान्यक्षराणि यस्मिन् तत्तथा ॥ १।२१।१ ॥   

 ॥ १।२१।२ ॥ पूर्वमर्थं प्रतिश्रुत्य प्रतिज्ञां हातुमिच्छसि ।  

राघवाणामयुक्तो ऽयं कुलस्यास्य विपर्ययः  ॥  २  ॥   

अर्थमिति । प्रार्थितार्थमित्यर्थः । अयं विपर्यय इति । प्रतिज्ञाहानिरूपो ऽयं विपर्ययः राघवाणामस्य कुलस्यायुक्तः ॥ १।२१।२ ॥   

 ॥ १।२१।३ ॥ यदीदं ते क्षमं राजन् गमिष्यामि यथा ऽ ऽगतम् ।  

मिथ्याप्रतिज्ञः काकुत्स्थ सुखीभव सबान्धवः  ॥  ३  ॥   

इदमिति । कुलानुचितार्थानुष्ठानमित्यर्थः । मिथ्याप्रतिज्ञाइत्यादिः व्यङ्ग्योक्तिः ॥ १।२१।३ ॥   

 ॥ १।२१।४ ॥ तस्य रोषपरीतस्य विश्वामित्रस्य धीमतः ।  

चचाल वसुधा कृत्स्ना विविशुश्च च भयं सुराः  ॥  ४  ॥   

धीमत इति । रोषं दृष्ट्वेति शेषः । सुरा भयं विविशुरिति । जगदन्यथाकृतिसमर्थो ऽयमद्य च क्रुद्धः किं करिष्यतीति भयम् ॥ १।२१।४ ॥   

 ॥ १।२१।५ ॥ त्रस्तरूपं स विज्ञाय जगत् सर्वं महानृषिः ।  

नृपतिं सुव्रतो धीरो वसिष्ठो वाक्यमब्रवीत्  ॥  ५  ॥   

त्रस्तरूपंभीतस्वरूपं । जगत्त्रिस्रोतोमात्रं । धीरःनिर्भयः ॥ १।२१।५ ॥   

 ॥ १।२१।६,७,८ ॥ इक्ष्वाकूणां कुले जातस्साक्षाद्धर्म इवापरः ।  

धृतिमान् सुव्रतःश्रीमान् न धर्मं हातुमर्हसि  ॥  ६  ॥   

त्रिषु लोकेषु विख्यातो धर्मात्मा इति राघवः ।  

स्वधर्मं प्रतिपद्यस्व नाधर्मं वोढुमर्हसि  ॥  ७  ॥   

संश्रुत्यैवंकरिष्यामीत्यकुर्वाणस्य राघव  

इष्टापूर्तवधो भूयात् तस्माद्रामं विसर्जय  ॥  ८  ॥   

धर्म इवापर इति । इतः पूर्वमिति शेषः । धर्मात्मा इतीति असन्धिश्छान्दसः । स्वधर्मंसत्यप्रतिज्ञत्वम्  ॥  ७  ॥   

अकुर्वाणस्येति । प्रतिज्ञातार्थमननुतिष्ठत इत्यर्थः । इष्टंअश्वमेधान्तयागः, पूर्तंवापीकूपतडाकादिप्रतिष्ठा, तयोर्वधःनाशः भूयात् । भवेदिति यावत् ॥ १।२१।७ ॥   

 ॥ १।२१।९ ॥ कृतास्त्रमकृतास्त्रं वा नैनं शक्ष्यन्ति राक्षसाः ।  

गुप्तं कुशिकपुत्रेण ज्वलनेनामृतं यथा  ॥  ९  ॥   

अथ पुत्रविपत्तिभीतिमपनयतिकृतेत्यादि । शक्ष्यन्तीति । प्रधर्षितुमिति शेषः ॥ १।२१।९ ॥   

 ॥ १।२१।१० ॥ एष विग्रहवान् धर्म एष वीर्यवतां वरः ।  

एष बुध्या ऽधिको लोके तपसश्च परायणम्  ॥  १०  ॥   

कुत एवं प्रभावः कुशिकपुत्रस्येत्यतः--एष इत्यादि । परं च तत् अयनंआस्पदं तथा । नातो ऽधिकः क्कचित्तपस्वी भूतो भावी वेति यावत् ॥ १।२१।१० ॥   

 ॥ १।२१।११ ॥ एषो ऽस्त्रान् विविधान् वेत्ति त्रैलोक्ये सचराचरे ।  

नैनमन्यः पुमान् वेत्ति न च वेत्स्यन्ति के चन  ॥  ११  ॥   

अस्त्रानिति पुल्लिङ्गश्छान्दसः । एनंएतदवगतमस्त्रसमूहम् ॥ १।२१।११ ॥   

 ॥ १।२१।१२ ॥ नैवं देवा न ऋषयः नासुरा न च राक्षसाः ।  

गन्धर्वयक्षप्रवराः सकिन्नरमहोरगाः  ॥  १२  ॥   

केचनेत्यस्यैव प्रपञ्चः--नैवं देवा इत्यादि ॥ १।२१।१२ ॥   

 ॥ १।२१।१३ ॥ सर्वास्त्राणि कृशाश्वस्य पुत्राः परमधार्मिकाः ।  

कौशिकाय पुरा दत्ता यदा राज्यं प्रशासति  ॥  १३  ॥   

ननु कथं देवाद्यनवगतसर्वास्त्रप्राप्तिः ऋषेर्विश्वामित्रस्येत्यतःसर्वास्त्राणीत्यादि । कृशाश्वःप्रजापतिष्वेकः । परमधार्मिकाःप्रतिष्ठावन्त इति यावत् । एतेन पापिदुर्लभत्वं सूचितम् । प्रशासतीति बहुवचनं छान्दसं । प्रशासतस्तस्येति यावत् ॥ १।२१।१३ ॥   

 ॥ १।२१।१४ ॥ ते ऽपि पुत्राः कृशाश्वस्य प्रजापतिसुतासुताः ।  

नैकरूपा महावीर्या दीप्तिमन्तो जयावहाः  ॥  १४  ॥   

तेषां मातृप्राशस्त्यमपि प्रतिपाद्यतेते ऽपीत्यादि ॥ १।२१।१४ ॥   

 ॥ १।२१।१५ ॥ जया च सुप्रभा चैव दक्षकन्ये सुमध्यमे ।  

ते सुवाते ऽस्त्रशस्त्राणि शतं परमभास्वरम्  ॥  १५  ॥   

के ते प्रजापतिसुते इत्यतःजया चेत्यादि । शस्त्राणिशसेः ष्टन् । परविशसितृणीति यावत् ॥ १।२१।१५ ॥   

 ॥ १।२१।१६ ॥ पञ्चाशतं सुतान् लेभे जया नाम परान् पुरा ।  

वधायासुरसैन्यानाममेयान् कामरूपिणः  ॥  १६  ॥   

का कति सुतान् इत्यतः--पञ्चाशतमित्यादि । परान्--श्रेष्ठान् ॥ १।२१।१६ ॥   

 ॥ १।२१।१७ ॥ सुप्रभा ऽजनयच्चापि सुतान् पञ्चाशतं पुनः ।  

संहारान्नामदुर्धर्षान् दुराक्रामान् बलीयसः  ॥  १७  ॥   

संहारान्अन्वर्थसंहारनामकान् । दुर्धर्षान्परैस्सोढुमशक्यान् । दुराक्रामान्परैश्चाशक्याक्रमान् ॥ १।२१।१७ ॥   

 ॥ १।२१।१८ ॥ तानि चास्त्राणि वेत्येष यथावत् कुशिकात्मजः ।  

अपूर्वाणां च जनने शक्तो भूयस्स धर्मवित्  ॥  १८  ॥   

अपूर्वाणामिति । विद्याविशेषाणामिति शेषः ॥ १।२१।१८ ॥   

 ॥ १।२१।१९ ॥ एवंवीर्यो महातेजा विश्वामित्रो महायशाः ।  

न रामगमने राजन् संशयं गन्तुमर्हसि  ॥  १९  ॥   

यदेवमतःन रामगमन इत्यादि ॥ १।२१।१९ ॥   

 ॥ १।२१।२० ॥ तेषां निग्रहणे शक्तः स्वयं च कुशिकात्मजः ।  

तव पुत्रहितार्थाय त्वामुपेत्याभियाचते  ॥  २०  ॥   

वस्तुतस्तु त्वदनुग्रहप्रयोजनमेव विश्वामित्रागमनमित्याह--तेषामित्यादि । पुत्रहितार्थायेति । अतिरहस्यानन्यदुर्लभानेकविद्याप्रदानानुग्रहार्थमित्यर्थः ॥ १।२१।२० ॥   

 ॥ १।२१।२१ ॥ इति मुनिवचनात् प्रसन्नचित्तः  

रघुवृषभश्च मुमोद भास्वराङ्गः ।  

गमनमभिरुरोच राघवस्य  

प्रथितयशाः कुशिकात्मजाय बुद्ध्या  ॥  २१  ॥   

इत्यार्षे श्रीमद्रामायणे बालकाण्डे एकविंशः सर्गः  

--  

भास्वराङ्गः--"स्थेशभास" इति वरच्, भासनशीलाङ्गः, प्रसन्नमुख इति यावत् । मुमोदव्यत्ययात्परस्मैपदम् । अतो राघवस्य गमनं अभिरुरोच । अतो राघवं कुशिकात्मजाय दातुं च बुध्या अचिन्तयदिति शेषः । करि (२१) मानस्सर्गः ॥ १।२१।२१ ॥   

इति श्रीमद्रामायणामृतकतकटीकायां बालकाण्डे एकविंशतितमः सर्गः  

  

