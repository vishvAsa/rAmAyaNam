+++
title = "०२३ बलातिबलप्राप्तिः"
title_english = "023 Their sojourn at the confluence of the rivers ganga and sarayu"

+++
अथ त्रयोविंशः सर्गः  

\[कामाश्रमकथा\]  

 ॥ १।२३।१ ॥ प्रभातायां तु शर्वर्यां विश्वामित्रो महामुनिः ।  

अभ्यभाषत काकुत्स्थौ शयानौ पर्णसंस्तरे  ॥  १  ॥   

अथ गमनप्रसङ्गात् महारुद्रदिव्यचरितवर्णनं बालकयोः पुण्याय, विस्मयसन्तोषाभ्यां च । प्रभातायामित्यादि । पर्णसंस्तरेमृदुपर्णादिपरिकल्पितशयनीये । ऽऋदोरप्ऽ इत्यप् ॥ १।२३।१ ॥   

 ॥ १।२३।२ ॥ कौसल्यासुप्रजाराम पूर्वा सन्ध्या प्रवर्तते ।  

उत्तिष्ठ नरशार्दूल कर्तव्यं दैवमाह्निकम्  ॥  २  ॥   

किमभ्यभाषतेत्यत्राहकौसल्येत्यादि । शोभना चेयं प्रजा सुप्रजा अनेन कौसल्याशब्दस्य षष्ठीतत्पुरुषः, ततः ऽसुपां सुलुक्ऽ इत्यादिना सम्बुद्धेराकारः, ततो ऽन्तरङ्गः सवर्णदीर्घः । उभयाश्रयेनान्तादिवद्भावात् ऽआङिचापस्सम्बुद्धौ चऽ इत्येत्वाभावः । हे कौसल्यासुप्रजा कौसल्यासुपुत्र एवं महोकौशल्यमार्गानुसारादुक्तं वस्तुतो ऽसत् अपि तुसुप्रजारूपो रामःसुप्रजारामः । कौसल्यापदेनास्य षष्ठीतत्पुरुषः । हे कौसल्यापुत्ररामेत्येकं पदम् । पूर्वा सन्ध्या, अत एव आह्निकंअहनि भवम्, ऽकालात् ठञ्ऽ, दैवंकुलदैवतब्रह्मोपासनाविषयं, विशिष्य प्रातिर्हिरण्यगर्भोपासनविषयकं च कर्म कर्तव्यम्, अत उत्तिष्ठ ॥ १।२३।२ ॥   

 ॥ १।२३।३ ॥ तस्यर्षेः परमोदारं वचःश्रुत्वा नरोत्तमौ ।  

स्नात्वा कृतोदकौ वीरौ जेपतुः परमं जपम्  ॥  ३  ॥   

परमोदारंगम्भीरम् । कृतोदकाविति । कृतौ ब्राह्यानुष्ठानाङ्गौअर्ध्यप्रदानावित्यर्थः । परमं जपं ऽन सावित्र्याः परं जप्यंऽ इत्यादेः नित्यप्राप्तत्वात्, स्नानार्ध्यादेः ब्राह्यानुष्ठानत्वोपदेशाच्च परमजपो गायत्रीजपः ॥ १।२३।३ ॥   

 ॥ १।२३।४ ॥ कृताह्निकौ महावीर्यौ विश्वामित्रं तपोधनम् ।  

अभिवाद्याभिसंहृष्टौ गमनायाभितस्थतुः  ॥  ४  ॥   

अभितस्थतुरिति । अभिमुखौ स्थितौ इति यावत् ॥ १।२३।४ ॥   

 ॥ १।२३।५ ॥ तौ प्रयातौ महावीर्यौ दिव्यां त्रिपथगां नदीम् ।  

ददृशाते ततस्तत्र सरय्वाः सङ्गमे शुभे  ॥  ५  ॥   

तत इति । प्रयाणानन्तरमिति यावत् ॥ १।२३।५ ॥   

 ॥ १।२३।६ ॥ तत्राश्रमपदं पुण्यमृषीणामुग्रतेजसाम् ।  

बहुवर्षसहस्राणि तप्यतां परमं तपः  ॥  ६  ॥   

तत्राश्रमेति । गङ्गासरयूसङ्गमदेश इति यावत् । तप्यतामिति । तपतामिति यावत् । कर्तरि यत् छान्दसः ॥ १।२३।६ ॥   

 ॥ १।२३।७ ॥ तं दृष्ट्वा परमप्रीतौ राघवौ पुण्यमाश्रमम् ।  

ऊचतुस्तं महात्मानं विश्वामित्रमिदं वचः  ॥  ७  ॥   

कस्यायमाश्रमः पुण्यः को न्वस्मिन् वसते पुमान् ।  

भगवन् श्रोतुमिच्छावः परं कौतूहलं हि नौ  ॥  ८  ॥   

वसत इति । वसतीति यावत् ॥ १।२३।८ ॥   

 ॥ १।२३।९ ॥ तयोस्तद्वचनं श्रुत्वा प्रहस्य मुनिपुङ्गवः ।  

अब्रवीच्छ्रूयतां राम यस्यायं पूर्व आश्रमः  ॥  ९  ॥   

बालकानामज्ञानमूलाभिवादनादिव्यवहारस्य पितृवत्तुल्यानामतिप्रीतिकरत्वादृषेः बालकवचनश्रवणजसन्तोषात्--प्रहस्येति । अथ कस्यायं पूर्वः ? इदानीं कः इह वसतीति प्रश्नयोः प्रथमप्रश्नोत्तरे ब्रूते--अब्रवीदित्यादि । यस्यायमाश्रमः पूर्वःपूर्वकालाधिष्ठेयो ऽभूत् स श्रूयताम् ॥ १।२३।९ ॥   

 ॥ १।२३।१० ॥ कन्दर्पो मूर्तिमानासीत् काम इत्युच्यते बुधैः  ॥  १०  ॥   

एवं प्रतिज्ञाय तत्प्रतिपादनाय पातानिका--कन्दर्प इत्यादि । यः काम इति बुधैरुच्यते कन्दर्पपर्यायस्सो ऽसौ पुरा मूर्तिमानासीत् ॥ १।२३।१० ॥   

 ॥ १।२३।११ ॥ तपस्यन्तमिह स्थाणुं नियमेन समाहितम् ।  

कृतोद्वाहं तु देवेशं गच्छन्तं समरुद्गणम् ।  

धर्षयामास दुर्मेधा हुङ्कृतश्च महात्मना  ॥  ११  ॥   

किन्ततः इत्यतः--तपस्यन्तमित्यादि । नियमेन समाहितंसमाहितचित्तम् । इहआश्रमे । तपस्यन्तंतपश्चरन्तम् । ऽकर्मणो रोमन्थतपोभ्यांऽ इत्यादिना तपश्शब्दात् क्यङ्, ऽतपसः परस्मैपदं चऽ इति । तद्वत्स्थाणुंतद्वदविकल्पसमाधिम् । अथ तपस्समाधेः कृतोद्वाहंकृतव्युत्थानम् । अत एव समरुद्गणं यथा तथा व्युत्थानकालोचितलीलाविलासदेशं गच्छन्तं देवेशं दुर्मेधाः कामो धर्षयामासचित्तविकारोत्पादनेना ऽभिभूतवान् ॥ १।२३।११ ॥   

 ॥ १।२३।१२ ॥ अवध्यातस्य रुद्रेण चक्षुषा रघुनन्दन  

व्यशीर्यन्त शरीरात् स्वात् सर्वगात्राणि दुर्मतेः  ॥  १२  ॥   

ततो देवेशेन महात्मना रुद्रेणावध्यातःकुत एवमिति ध्यानम्, ज्ञातापराधः, ततो हुङ्कृतः, चक्षुषा दग्धश्च । अयं व्यापारः कस्मिंश्चदहनि रुद्रमूर्तिभेदेन काममूर्तिभेदस्येति द्रष्टव्यम् । ततः किं इत्यतः--व्यशीर्यन्तेत्यादि । शृ हिंसने । ततश्च कर्तरि श्यन् ॥ १।२३।१२ ॥   

 ॥ १।२३।१३ ॥ तत्र गात्रं हतं तस्य निर्दग्धस्य महात्मना ।  

अशरीरः कृतः कामः क्रोधाद्देवेश्वरेण हि  ॥  १३  ॥   

तत्र हतमिति । तस्मिन् काले देशे चेत्यर्थः । हिशब्दः प्रसिद्धौ ॥ १।२३।१३ ॥   

 ॥ १।२३।१४ ॥ अनङ्ग इति विख्यातः तदाप्रभृति राघव  

स चाङ्गविषयः श्रीमान् यत्राङ्गं प्रमुमोच ह  ॥  १४  ॥   

स चाङ्गविषय इत्यादि । यत्र देशे स कामो ऽङ्गं मुमोच ह, तत एवान्वर्थनिर्वचनः श्रीमान् सौ ऽसौ अङ्गविषयः ॥ १।२३।१४ ॥   

 ॥ १।२३।१५ ॥ तस्यायमाश्रमः पुण्यः तस्येमे मुनयः पुरा ।  

शिष्या धर्मपरा नित्यं तेषां पापं न विद्यते  ॥  १५  ॥   

तस्मिन्अस्मिन् देशे वर्तमानः पुण्यो ऽयमाश्रमः तस्य--स्थाणोः । इमे हि मुनयः इदानीमिह तपस्यन्तस्तस्य दक्षिणामूर्तिरुद्रस्य पुरापूर्वकालमारभ्य सन्तानपरम्परया च शिष्याः । यदेवमतःधर्मपराःधर्मैकतत्पराः । अतः तेषां कदापि पापं न विद्यते । एतेन प्रश्नद्वयं तत् प्राप्तोत्तरम् ॥ १।२३।१५ ॥   

 ॥ १।२३।१६ ॥ इहाद्य रजनीं राम वसेम शुभदर्शन  

पुण्ययोः सरितोर्मध्ये श्वस्तरिष्यामहे वयम्  ॥  १६  ॥   

सरितोःगङ्गासरय्वोः ॥ १।२३।१६ ॥   

 ॥ १।२३।१७ ॥ अभिगच्छामहे सर्वे शुचयः पुण्यमाश्रमम् ।  

इह वासः परो ऽस्माकं, सुखं वत्स्यामहे निशाम् ।  

स्नाताश्च कृतजप्याश्च हुतहव्या नरोत्तम  ॥  १७  ॥   

गङ्गानद्यादिस्रानादिकर्मभिर्युक्ताः, अत एव शुचयः भूत्वैव पुण्यमाश्रममभिगच्छामहे । व्यत्ययात्तङ् ॥ १।२३।१७ ॥   

 ॥ १।२३।१८,१९ ॥ तेषां संवदतां तत्र तपोदीर्घेण चक्षुषा ।  

विज्ञाय परमप्रीता मुनयो हर्षमागमन्  ॥  १८  ॥   

अर्ध्यं पाद्यं तथा ऽ ऽतिथ्यं निवेद्य कुशिकात्मजे ।  

रामलक्ष्मणयोः पश्चादकुर्वन्नतिथिक्रियाम्  ॥  १९  ॥   

तेषां संवदतां भावलक्षणे षष्ठी । तत्र आश्रमे तेष्वेवं संवदत्सु तान् अदृष्ट्वा ऽपि तत्रत्यमुनयस्तपोमहम्ना दीर्घदर्शनज्ञानचक्षुषा रामाद्यागमनं विज्ञाय परमप्रीता मुनयः कुशिकात्मजायार्ध्यादिकं निवेद्य हर्षमागमन् ॥ १।२३।१८,१९ ॥   

 ॥ १।२३।२० ॥ सत्कारं समनुप्राप्य कथाभिरभिरञ्जयन् ।  

यथार्हमजपन् सन्ध्यामृषयस्ते समाहिताः  ॥  २०  ॥   

अभिरञ्जयन्निति । भोजनात्परमतिष्ठन्निति शेषः । अजपन्निति । नदीतीर इति शेषः ॥ १।२३।२० ॥   

 ॥ १।२३।२१ ॥ तत्र वासिभिरानीता मुनिभिः सुव्रतैः सह ।  

न्यवसन् सुसुखं तत्र कामाश्रमपदे तदा  ॥  २१  ॥   

तत्रआश्रमे निवासिभिः सुव्रतैः मुनिभिः संवेशनाय पुनः स्वाश्रममानीताः तत्रसर्वकामपरिपूर्णे दुष्कामप्रसक्तिरहिते आश्रमेश्रीदक्षिणमूर्तिरुद्राश्रमस्थाने तथा सुखं न्यवसन् ॥ १।२३।२१ ॥   

 ॥ १।२३।२२ ॥ कथाभिरभिरामाभिः अभिरामौ नृपात्मजौ ।  

रमयामास धर्मात्मा कौशिको मुनिपुङ्गवः  ॥  २२  ॥   

इत्यार्षे श्रीमद्रामायणे बालकाण्डे त्रयोविंशः सर्गः  

--  

स्वारि (२२) मानः सर्गः ॥ १।२३।२२ ॥   

इति श्रीमद्रामायणामृतकतकटीकायां बालकाण्डे त्रयोविंशः सर्गः  

  

