+++
title = "०४९ अहल्याशापविमोचनम्"
title_english = "049 Redemption of ahalya from her curse"

+++
अथ एकोनपञ्चाशः सर्गः  

\[अहल्याशापनिवृत्तिः\]  

 ॥ १।४९।१ ॥ विफलस्तु ततः शक्रो देवानग्निपुरो१गमान् ।  

अब्रवीत् २त्रस्तवदनः सर्षिसङ्घान् सचारणान्  ॥  १  ॥   

अथ कथं शतक्रतोर्धर्मबन्धोः अधर्मप्रवृत्तिरिति शङ्कापरिहाराद्युपदेशपूर्वं प्रकृताश्रमप्रवेशादिव्यापारोपदेशः । विफलस्त्वित्यादि । त्रस्तवदन इति । त्रासेन तत्कार्यं दैन्यं लक्ष्यते । दीनवदन इति यावत्  ॥  १  ॥   

(१ धसःङ।)  

(२ आर्तवदनःङ।) ॥ १।४९।१ ॥   

 ॥ १।४९।२ ॥ कुर्वता तपसो विघ्नं गौतमस्य महात्मनः ।  

क्रोधमुत्पाद्य हि मया सुरकार्यमिदं कृतम्  ॥  २  ॥   

गौतमस्य तपसो विघ्नं कुर्वतेति । अस्मदादिदेवपदापहारहेतुत्वात्तत्तपसः विघ्नस्य  

स्वात्मरक्षार्थमवश्यकर्तव्यत्वादिति शेषः । एवं च क्रोधमुत्पाद्य तपोनाशरूपं इदं सुरकार्यमेव कृतम् ॥ १।४९।२ ॥   

 ॥ १।४९।३ ॥ विफलो ऽस्मि कृतस्तेन क्रोधात्, सा च निराकृता ।  

शापमोक्षेण महता तपो ऽस्यापहृतं मया  ॥  ३  ॥   

क्रोधविनश्यत्तपसा तेन ऋषिणा ऽहं विफलः कृतो ऽस्मि । सा च अहल्या दुष्टचारिणीति निराकृता परित्यक्ता प्रागुक्तरूपशापपूर्वं । एवं महता उभयत्र शापमोक्षेणास्य तपो मया ऽपहृतम् ॥ १।४९।३ ॥   

 ॥ १।४९।४ ॥ तस्मात् सुरवराः सर्वे सर्षिसङ्घाः सचारणाः  

सुरसाह्यकरं सर्वे सफलं कर्तुमर्हथ  ॥  ४  ॥   

यस्मात् एवं, तस्मात् सर्वे यूयं सुरसाह्यकरं मां सफलं कर्तुमर्हथ ॥ १।४९।४ ॥   

 ॥ १।४९।५ ॥ शतक्रतोर्वचः श्रुत्वा देवाः साग्निपुरोगमाः ।  

१पितृदेवानुपेत्याहुः सर्वे सह मरुद्गणैः  ॥  ५  ॥   

पितृदेवाःअग्निकव्यवाहनादयः, तानुपेत्य हव्यवाहनाग्निमुखेन आहुः ऽअग्नेस्तु वचनं श्रुत्वाऽ (श्लो।१०) इति वक्ष्यमाणात्वादिहायं विशेषः  ॥  ५  ॥   

(१एतदनन्तरंपुरा ऽविचार्य मोहेन ऋषिपत्नीं शतक्रतुः । धर्षयित्वा मुनेश्शापात्तत्रैव विफलः कृतः इदानीं कुष्यते देवान् देवराजः पुरन्दरः  ॥  इत्यधिकंङ।) ॥ १।४९।५ ॥   

 ॥ १।४९।६ ॥ अयं मेषः सवृषणः शक्रो ह्यवृषणः कृतः ।  

मेषस्य वृषणौ गृह्य २शक्रस्याशु प्रयच्छत  ॥  ६  ॥   

अयं मेष इति । यो ऽयं भवतां हविष्ट्वेन वाहनत्वेन च कल्पितः अयमित्यर्थः । गृह्यगृहीत्वा । मेषस्य वृषणौ अपहृत्य शक्रस्याशु प्रयच्छत । शक्रस्य वृषणौ मेषस्य च प्रयच्छतेति शेषः । न हि मेषानवृषणान् पश्यामः  ॥  ६  ॥   

(२ शक्रायाशुङ।) ॥ १।४९।६ ॥   

 ॥ १।४९।७ ॥ अफलस्तु कृतो मेषः परां १ पुष्टिं प्रदास्यति ।  

भवतां हर्षणार्थे च ये च दास्यन्ति मानवाः ।  

२अक्षयं हि फलं तेषां यूयं दास्यथ पुष्कलम्  ॥  ७  ॥   

कथं तर्हि अफलस्तु कृतो मेषः परां पुष्टिं प्रदास्यति ? युष्माभ्यंयुष्मत्प्रीत्यर्थं ये च मानवाः--अफलं मेषं हविष्ट्वेन दास्यन्ति तेषामक्षयं--स्वार्गादिफलं च दास्यथेति वचनमुच्यते । युष्मभ्यं यदा मेषो हविः सम्पद्यते तदा अफलः--फलांशव्यतिरिक्त एव कृतः--हविष्ट्वेन कृतो युष्मात्पीतये ऽस्तु, तदीयवृषणस्यैन्द्रत्वेन युष्मत्पशव्यत्वात् त्यक्तवृषणकमेव युष्मत्प्रीतये ऽस्तु  ॥  ७  ॥   

(नन्विदमयुक्तम्, न हि मेषा अवृषणा दृश्यन्त इति चेन्न--अफलः--वृषणभिन्नो यो मेषावयवः भवद्धविष्ट्वेन कल्पितः सः भवतां परां तुष्टिं दास्यतीत्यन्वयात्--ति  ॥ )  

(१ तुष्टिंङ)  

(२ इदमर्धं कुत्रचिन्नास्तिङ) ॥ १।४९।७ ॥   

 ॥ १।४९।८ ॥ अग्नेस्तु वचनं श्रुत्वा पितृदेवाः समागताः ।  

उत्पाट्य मेषवृषणौ सहस्राक्षे न्यवेशयन्  ॥  ८  ॥   

अग्नेस्तु वचनं श्रुत्वेति । अग्निमुखेन कृतं देवनियोगमित्यर्थः । समागताःपितृपितामहप्रपितामहत्रिप्रकारस्वगणैस्सम्भूयागताः तथा, तथैव किल तेषामाराधनम् ॥ १।४९।८ ॥   

 ॥ १।४९।९ ॥ तदाप्रभृति काकुत्स्थ पितृदेवाः समागताः ।  

अफलान् भुञ्जते मेषान्, फलैस्तेषामयोजयन्  ॥  ९  ॥   

अफलान्--फलांशव्यतिरिक्तान्  ॥  ९  ॥   

(अफलान् मेषान् भुञ्जते । अथापि तेषांसवृषणानां फलैःसवृषमेषदानफलैरयोजयन् । दातृनिति शेषःगो।शि। अफलान्षण्ढान् तदंशरहितान् वा । यतः तेषां फलैः--फलाभ्यामिन्द्रमयोजयन्ति।) ॥ १।४९।९ ॥   

 ॥ १।४९।१० ॥ इन्द्रस्तु मेषवृषणस्तदाप्रभृति राघव  

गौतमस्य प्रभावेन १तपसश्च महात्मनः  ॥  १०  ॥   

तपसः प्रभावेणावृषणः पितृदेवतानुप्रहेण सवृषणश्चेत्यर्थः  ॥  १०  ॥   

(१ तपसा चङ) ॥ १।४९।१० ॥   

 ॥ १।४९।११ ॥ तदागच्छ महातेजः आश्रमं पुण्यकर्मणः ।  

तारयैनां महाभागामहल्यां देवरूपिणीम्  ॥  ११  ॥   

हे महातेजः राम पुण्यकर्मणः--गौतमस्य तत्--आश्रमपदं आगच्छ । ननु भगवन् ताटकावत् शापात् घोररूपाहल्यया अवष्टब्धमाश्रमं कथं गच्छेयमित्य२त्रोक्तम्--अहल्यां देवरूपिणीमिति । शापस्य त्वेतदाश्रमावकाशगमनावधिकत्वतो ऽद्य मुक्तशापत्वतो देवरूपिणींदेवगणतुल्यरूपिणीं महाभागामेनांस्वभर्तृप्रतिपत्तिफलकं तदीयमातिथ्यं गृहीत्वा एनां तारय--भर्तृप्रापणेनानुग्रहाण  ॥  ११  ॥   

(२ त्रोत्तरमुक्तंग।) ॥ १।४९।११ ॥   

 ॥ १।४९।१२ ॥ विश्वामित्रवचः श्रुत्वा राघवः सहलक्ष्मणः ।  

विश्वामित्रं पुरस्कृत्य तमाश्रममथाविशत्  ॥  १२  ॥   

ददर्श च महाभागां तपसाद्योतितप्रभाम् ।  

लोकैरपि समागम्य दुर्निरीक्षां सुरासुरैः  ॥  १३  ॥   

अथाश्रमं प्रविश्य यथा विश्वामित्रोक्तं तथैव तां पश्यति स्मेत्युच्यते--ददर्श चेत्यादि । मुक्तप्रतिबन्धेन तपसा सहजभूतेन द्योतिता--प्रकाशिता विद्युदादेरिव दुर्निरीक्षा प्रभा यस्यास्मा तथा । अत एव समागम्य--तस्यास्समीपमागत्य सुरासुरैरपि लोकैर्दुर्निरीक्षाम् ॥ १।४९।१३ ॥   

 ॥ १।४९।१४ ॥ प्रयत्नान्निर्मितां धात्रा दिव्यां मायामयीमिव ।  

३सतुषारावृतां साभ्रां पूर्णचन्द्रप्रभामिव  ॥  १४  ॥   

प्रयत्नान्निर्मितामित्यादिना देवराजाभिलषीयदिव्यरूपत्वमुक्तम् । १सतुषारावृतसाभ्रपूर्णचन्द्रप्रभोपमानं, निबिडवृक्षाश्रममध्यवर्तिशान्ततेजोरूपत्वात् । मर्ध्ये ऽभस इत्यादिना प्रतिमासूर्योपमानं । पृष्ठीकृतावरणोपाधिशुद्धसहजतेजसि इदानीं शापान्त एवं स्वभावा एषा  ॥  १४  ॥   

(३ एतदनन्तरं ऽधूमेनापि परीताङ्गी दीप्तामग्निशिखामिवऽ इत्यधिकम्ङ)  

(१ सतुषारावरणसाभ्रघ।) ॥ १।४९।१४ ॥   

 ॥ १।४९।१५,१६ ॥ मर्ध्ये ऽभसो दुराधर्षां दीप्तां सूर्यप्रभामिव ।  

सा हि गौतमवाक्येन दुर्निरीक्ष्या बभूव ह  ॥  १५  ॥   

त्रयाणामपि लोकानां यावत् रामस्य दर्शनम् ।  

शापस्थान्तमुपागम्य तेषां दर्शनमागता  ॥  १६  ॥   

सा हि गौतमशापवाक्येन यावद्रामस्य दर्शनं दुर्निरीक्ष्या बभूव । सैषा शापस्यान्तमुपागम्य दिव्यरूपा सती तेषां दर्शनमागता ॥ १।४९।१५,१६ ॥   

 ॥ १।४९।१७ ॥ राघवौ त्वतिथी तस्याः पादौ जगृहतुस्तदा ।  

स्मरन्ती गौतमवचः प्रतिजग्राह सा च तौ  ॥  १७  ॥   

गौतमवचः स्मरन्ती--अस्मदाश्रमप्राप्तराघवपूजया पुनरस्मत्सम्बन्धो ऽस्त्वित्येवंरूपं स्वभर्तृवचनं स्मरन्ती । तत एव हेतोः तौ प्रतिजग्राह । तयोः पूजनीयत्वबुद्धिमकरोदित्यर्थः  ॥  १७  ॥   

(तौ पादौ प्रतिजग्राह । यत्तु--पूज्यत्वबुद्धिमकरोदिति--तन्न--अग्रे काकुत्स्थ इति एकवचनात्ति।) ॥ १।४९।१७ ॥   

 ॥ १।४९।१८ ॥ पाद्यमर्ध्यं तथा ऽ ऽतिथ्यं चकार सुसमाहिता ।  

प्रतिजग्राह काकुत्स्थो विधिदृष्टेन कर्मणा  ॥  १८  ॥   

पुष्पवृष्टिर्महत्यासीत् देवदुन्दुभिनिस्वनैः ।  

गन्धर्वाप्सरसां चापि महानासीत् समागमः  ॥  १९  ॥   

पुष्पवृष्टिरासीदिति । रामस्येति शेषः  ॥  १९  ॥   

(काकुत्स्थः--लक्ष्मणसहितः रामःशि) ॥ १।४९।१८,१९ ॥   

 ॥ १।४९।२० ॥ साधु साध्विति देवास्तामहल्यां समपूजयन् ।  

तपोबलविशुद्धाङ्गीं गौतमस्य वशानुगाम्  ॥  २०  ॥   

भगवतो रामस्य ब्रह्मणः पूजया कुतार्थायाः सत्या अहल्यायाः पूजा ॥ १।४९।२० ॥   

 ॥ १।४९।२१ ॥ गौतमो हि महातेजा अहल्यासहितः सुखी ।  

रामं संपूज्य विधिवत् तपस्तेपे महातपः  ॥  २१  ॥   

अहल्यासहितस्सुखी रामं संपूज्येत्यनेन पुनस्तत्काल आश्रमप्राप्तिरिति सूचितम् ॥ १।४९।२१ ॥   

 ॥ १।४९।२२ ॥ रामो ऽपि परमां पूजां गौतमस्य महामुनेः ।  

सकाशाद्विधिवत्प्राप्य जगाम मिथिलां ततः  ॥  २२  ॥   

इत्यार्षे श्रीमद्रामायणे बालकाण्डे एकोनपञ्चाशः सर्गः  

--  

खुर (२२)मानः सर्गः ॥ १।४९।२२ ॥   

इति श्रीमद्रामायणामृतकतकटीकायां बालकाण्डे एकोनपञ्चाशः सर्गः  

  

