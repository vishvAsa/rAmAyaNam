+++
title = "०४७ मरुदुत्पत्तिः"
title_english = "047 The legend of Seven maruts wind gods"

+++
अथ सप्तचत्वारिंशः सर्गः  

\[विशालागमनम्\]  

 ॥ १।४७।१ ॥ सप्तधा तु कृते गर्भे दितिः परमदुःखिता ।  

सहस्राक्षं दुराधर्षं वाक्यं सानुनया ऽब्रवीत्  ॥  १  ॥   

अथ गर्भेभेदात्परं किं वृत्तं दितिशक्रयोरित्यतःसप्तधेत्यादि । दुराधर्षमिति । न्याय्योपायजेतृत्वादित्याशयः ॥ १।४७।१ ॥   

 ॥ १।४७।२ ॥ ममापराधाद्गर्भो ऽयं सप्तधा विफलीकृतः ।  

नापराधो ऽस्ति, देवेश तवात्र बलसूदन  ॥  २  ॥   

स एवोच्यतेममेत्यादि ॥ १।४७।२ ॥   

 ॥ १।४७।३,४ ॥ प्रियं तु कर्तुमिच्छामि मम गर्भविपर्यये ।  

मरुतां सप्त सप्तानां स्थानपाला भवन्त्विमे  ॥  ३  ॥   

वातस्कन्धा इमे सप्त चरन्तु दिवि पुत्रकाः ।  

मारुता इति विख्याता दिव्यरूपा ममात्मजाः  ॥  ४  ॥   

गर्भस्य विपर्ययःविपत्तिः, तन्निमित्तप्राप्तौ यत्त्वया कृतं सप्तधा विभागरूपं कर्म, तत् तव यथा प्रियं भवति तथा कर्तुं इच्छामि । कथमित्यतः--मरुतामित्यादि । इमे त्वत्तो विभक्ताः सप्त वातस्कन्धाः--वातसंस्थानविशेषाः सप्तानां मरुतां सप्तसङ्ख्याका स्थानपाला भवन्तुलोकरक्षिणो भवन्तु । तदर्थमेव चेमे सप्त मे पुत्रका दिविस्वे चरन्तु । अपि च दिव्यरूपा ममात्मजाः मारुता इति विख्याताश्च भवन्तु ॥ १।४७।३,४ ॥   

 ॥ १।४७।५ ॥ ब्रह्मलोकं चरत्वेक इन्द्रलोकं तथा ऽपरः ।  

दिवि वायुरिति ख्यातस्तृतीयो ऽपि महायशाः  ॥  ५  ॥   

केषां सप्तमरुतां स्थानपाला इमे भवन्त्वित्यतःब्रह्मलोकमिति । ब्रह्मलोकंब्रह्मस्थानं पालयन् चरतु । तथा इन्द्रलोकमित्यादि । दिविअन्तरिक्षे, विष्णुलोक इत्यर्थः ॥ १।४७।५ ॥   

 ॥ १।४७।६ ॥ चत्वारस्तु, सुरश्रेष्ठ दिशो वै तव शास ऽनात् ।  

सञ्चरिष्यन्तु, भद्रं ते, देवभूता ममात्मजाः  ॥  ६  ॥   

दिशःपूर्वादिमहादिशः । त्वत्कृतेनेति । मारुदो मारुद इति वचनमूलेनेति शेषः ॥ १।४७।६ ॥   

 ॥ १।४७।७ ॥ त्वत्कृतेनैव नाम्ना च मारुता इति विश्रुताः ।  

तस्यास्तद्वचनं श्रुत्वा सहस्राक्षः पुरन्दरः  ॥  ७  ॥   

उवाच प्राञ्जलिर्वाक्यं दितिं बलनिषूदनः ।  

सर्वमेतद्यथोक्तं ते भविष्यति न संशयः  ॥  ८  ॥   

यथोक्तमिति । ब्रह्मविष्णुरुद्रचतुर्दिक्पालस्थानपालकतादिरूपमित्यर्थः । अत्र ब्रह्मादिस्थानपालवायूनां नामानि तु--"गगनस्स्पर्शनो वायुरनिलश्च तथा ऽपरः । प्राणः प्राणेश्वरो जीव इत्येते मारुताः स्मृताः" इति । तेषां कर्मनामानि तु--ऽआवहप्रवहसंवहोद्वहानुवहपरिवहपरिवहविहवाःऽ इति । तत्र आसमन्ताद्वाही आवहो गगनमयब्रह्मलोकपालकत्वात् गगनाख्यो ज्येष्ठः । तथा ऽन्येपि  

द्रष्टव्याः ॥ १।४७।८ ॥   

 ॥ १।४७।९ ॥ विचरिष्यन्ति, भद्रं ते, देवरूपास्तवात्मजाः ।  

एवं तौ निश्चयं कृत्वा मातापुत्रौ तपोवने  ॥  ९  ॥   

मातापुत्राविति । ऽआनङृतःऽ इत्यत्र ऋत इति पुत्र इत्यप्यनुवर्तनात् पुत्रेत्युत्तरपदे ऋकारान्तस्य आनङ् । नः  

श्रुतमिति । मतिबुद्धीत्यादिना वर्तमानोक्तेः ऽक्तस्य च वर्तमानेऽ इति कर्तरि षष्ठी । अस्माभिः श्रूयत इत्यर्थः ॥ १।४७।९ ॥   

 ॥ १।४७।१० ॥ जग्मतुस्त्रिदिवं, राम कृतार्थाविति नः श्रुतम् ।  

एष देशस्स काकुत्स्थ महेन्द्राध्युपितः पुरा  ॥  १०  ॥   

एवं वर्णितेन्द्रचरितस्य प्रकृतशेषत्वं प्रदर्श्यतेएष इत्यादि । स एष इत्यन्वयः । एवमिति प्रागुक्तरीत्यनुवादः ॥ १।४७।१० ॥   

 ॥ १।४७।११ ॥ दितिं यत्र तपस्सिद्धामेवं परिचचार सः ।  

इक्ष्वाकोस्तु, नरव्याघ्र पुत्रः परमधार्मिकः  ॥  ११  ॥   

एवमुक्तप्राशस्त्ये देशे विशालोत्पत्तिकथनम्इक्ष्वाकोस्त्वित्यादि ॥ १।४७।११ ॥   

 ॥ १।४७।१२ ॥ अलम्बुसायामुत्पन्नो विशाल इति विश्रुतः ।  

तेन चासीदिह स्थाने विशालेति पुरी कृता  ॥  १२  ॥   

कृता आसीत् इत्यन्वयः । एवं विशालामुपवर्ण्य, ऽकतरो राजवंशो ऽद्य विशालायाम्ऽ इत्युत्तरशेषतया वंशपरम्परा प्रतिपाद्यतेविशालस्येत्यादि ॥ १।४७।१२ ॥   

 ॥ १।४७।१३ ॥ विशालस्य सुतो राम हेमचन्द्रो महाबलः ।  

सुचन्द्र इति विख्यातो हेमचन्द्रादनन्तरः  ॥  १३  ॥   

सुचन्द्रतनयो राम घूम्राश्व इति विश्रुतः ।  

धूम्राश्वतनयश्चापि सृञ्जयः समपद्यत  ॥  १४  ॥   

सृञ्जयस्य सुतः श्रीमान् सहदेवः प्रतापवान् ।  

कुशाश्वः सहदेवस्य पुत्रः परमधार्मिकः  ॥  १५  ॥   

कुशाश्वस्य महातेजाः सोमदत्तः प्रतापवान् ।  

सोमदत्तस्य पुत्रस्तु काकुत्स्थ इति विश्रुतः  ॥  १६  ॥   

तस्य पुत्रो महातेजाः सम्प्रत्येष पुरीमिमाम् ।  

आवसत्यमरप्रख्यः सुमतिर्नाम दुर्जयः  ॥  १७  ॥   

पुरीमावसतीति । ऽउपान्वध्वाङ्वसःऽ इत्याधारस्य कर्मत्वम् ॥ १।४७।१७ ॥   

 ॥ १।४७।१८ ॥ इक्ष्वाकोस्तु प्रसादेन सर्वे वैशालिका नृपाः ।  

दीर्घायुषो महात्मानो वीर्यवन्तः सुधार्मिकाः  ॥  १८  ॥   

विशाला निवासः येषां ते वैशालिकाः । कुमुदादित्वात् ठक् ॥ १।४७।१८ ॥   

 ॥ १।४७।१९ ॥ इहाद्य रजनीं, राम सुखं वत्स्यामहे वयम् ।  

श्वः प्रभाते, नरश्रेष्ठ जनकं द्रष्टुमर्हसि  ॥  १९  ॥   

सुमतिस्तु महातेजा विश्वामित्रमुपागतम् ।  

श्रुत्वा नरवरश्रेष्ठः प्रत्युद्गच्छन्महायशाः  ॥  २०  ॥   

प्रत्युद्गच्छदिति । अभ्युत्थानमकरोदित्यर्थः ॥ १।४७।२० ॥   

 ॥ १।४७।२१,२२ ॥ पूजां च परमां कृत्वा सोपाध्यायः सबान्धवः ।  

प्राञ्जलिः कुशलं पृष्ट्वा विश्वामित्रमधाब्रवीत्  ॥  २१  ॥   

धन्यो ऽस्म्यनुगृहीतो ऽस्मि यस्य मे विषयं मुनिः ।  

संप्राप्तो दर्शनं चैव नास्ति धन्यतरो मया  ॥  २२  ॥   

इत्यार्षे श्रीमद्रामायणे बालकाण्डे सप्तचत्वारिंशः सर्गः  

--  

मया सदृशो ऽन्यो धन्यतरो नास्तीति योजना । वर(२४)मानः सर्गः ?  ॥  २२  ॥  ॥ १।४७।२१,२२ ॥   

(खरमान इति स्याद्वा । खकारवकारयोः ग्रन्थलिप्यामक्षरसाम्यात् ।)  

इति श्रीमद्रामायणामृतकतकटीकायां बालकाण्डे सप्तचत्वारिंशः सर्गः  

  

