+++
title = "०६४ रम्भा-शाप-प्राप्तिः"
title_english = "064 Legend of vishvamitra contd"

+++
अथ चतुष्षष्टितमः सर्गः  

\[रम्भाशापः\]  

 ॥ १।६४।१ ॥ सुरकार्यमिदं रम्भे कर्तव्यं सुमहत्त्वया ।  

लोभनं कौशिकस्येह काममोहसमन्वितम्  ॥  १  ॥   

लोभनंप्रतारणम् । काममोहेन--कामजनितचित्तवैवश्येन समन्वितम् ॥ १।६४।१ ॥   

 ॥ १।६४।२ ॥ तथोक्ता सा ऽप्सरा राम सहस्राक्षेण धीमता ।  

व्रीळिता प्राञ्जलिर्भूत्वा प्रत्युवाच सुरेश्वरम्  ॥  २  ॥   

व्रीळितेति । अशक्यार्थतो ऽसमार्थ्यवचननिमित्ता व्रीळा ॥ १।६४।२ ॥   

 ॥ १।६४।३ ॥ अयं सुरपते घोरो विश्वामित्रो महामुनिः ।  

क्रोधमुत्सृजते घोरं मयि देव न संशयः  ॥  ३  ॥   

प्रसादमिति । एवमनियोगरूपमित्यर्थः ॥ १।६४।३ ॥   

 ॥ १।६४।४ ॥ १ततो हि मे भयं, देव प्रसादं कर्तुमर्हसि ।  

तामुवाच सहस्राक्षो वेपमानां कृताञ्जलिम्  ॥  ४  ॥   

माभैषी रम्भे भद्रमिति । गुरुरार्षः  ॥  ४  ॥   

(१ एतदनन्तरं--एवमुक्तस्तया राम रम्भया भीतया तदा  ॥  इत्यधिकंङ।ज) ॥ १।६४।४ ॥   

 ॥ १।६४।५ ॥ २मा भैषी रम्भे भद्रं ते, कुरुष्व मम शासनम् ।  

कोकिलो हृदयग्राही ३माधवे रुचिरद्रुमे  ॥  ५  ॥   

अहं कोकिलो भूत्वा माधवे--वसन्ते, स्थिते सतीति शेषः  ॥  ५  ॥   

(२ माभैषीरत्वं वरारोहेझ।)  

( ऽमा भैषि रंभेऽ इत्यत्र आर्षो ह्रस्वःगो) ॥ १।६४।५ ॥   

 ॥ १।६४।६ ॥ अहं कन्दर्पसहितः स्थास्यामि तव पार्श्वतः ।  

त्वं हि रूपं बहुगुणं कृत्वा परमभास्वरम्  ॥  ६  ॥   

रूपंसौन्दर्यं बहुभिः--१हावभावादिभिः गुणैरुपेतं, मत्वथर्यियो ऽजन्तः । भेदयस्वकाममोहोत्पादनेन तपसश्चित्तं चालय  ॥  ६  ॥   

(१ हासभावाक।ग) ॥ १।६४।६ ॥   

 ॥ १।६४।७ ॥ तमृषिं कौशिकं रम्भे भेदयस्व तपस्विनम् ।  

सा श्रुत्वा वचनं तस्य कृत्वा रूपमनुत्तमम्  ॥  ७  ॥   

ललितासुन्दरी ॥ १।६४।७ ॥   

 ॥ १।६४।८ ॥ २लोभयामास ललिता विश्वामित्रं शुचिस्मिता ।  

कोकिलस्य तु शुश्राव वल्गु व्याहरतः स्वनम्  ॥  ८  ॥   

विश्वामित्रसंप्रहर्षःकोकिलस्वनानुभवजसन्तोषः । ततःतस्मादेव हेतोः  ॥  ८  ॥   

(२ एतदनन्तरं--कोकिलो रुचिरग्राही भेदयामास वै मुनिम्--इत्यधिकंझ) ॥ १।६४।८ ॥   

 ॥ १।६४।९ ॥ संप्रहृष्टेन मनसा तत एनामुदैक्षत ।  

अथ तस्य च शब्देन गीतेनाप्रतिमेन च  ॥  ९  ॥   

तस्यकोकिलस्य वसन्तरूपस्य । सन्देहमिति । इयं स्वेच्छया समागता आहोस्विदिन्द्रादिप्रेरिता वेत्येवं रूपम्  ॥  ९  ॥   

(पूर्वं मेनकाविषयानुभवात्, किमियं मत्तपोनाशनोद्देशेनैव समागता स्यादिति संशयः) ॥ १।६४।९ ॥   

 ॥ १।६४।१० ॥ ३दर्शनेन च रम्भाया मुनिः सन्देहमागतः ।  

सहस्राक्षस्य १तत्कर्म विज्ञाय मुनिपुङ्गवः  ॥  १०  ॥   

तत्कर्मतस्या लोभनादिकर्म सहस्राक्षस्य प्रेरणामूलमिति विज्ञाययुक्त्या निश्चित्य रम्भां शशापेति  ॥  १०  ॥   

(एतेनरंभाया इन्द्रस्य प्राणप्रियात्वेन तच्छापतो इन्द्रस्यापि दुःखं सूचितमितिशि।)  

(१ तत्सर्वंङ) ॥ १।६४।१० ॥   

 ॥ १।६४।११ ॥ रम्भां क्रोधसमाविष्टः शशाप कुशिकात्मजः ।  

यन्मां २लोभयसे रम्भे कामक्रोधजयैषिणम्  ॥  ११  ॥   

शैलीशिलाप्रतिमा  ॥  ११  ॥   

(२ क्रोधयसेङ) ॥ १।६४।११ ॥   

 ॥ १।६४।१२ ॥ दश वर्षसहस्राणि शैली स्थास्यसि दुर्भगे  

ब्राह्मणः सुमहातेजाः तपोबलसमन्वितः  ॥  १२  ॥   

ननु स्वस्वामिनियोगतः प्रवृत्तायाः रम्भायाः को ऽपराधः ? उच्यते । अत एव सो ऽपि अज्ञानात् बतैवं वृथा शापः प्रवृत्त इति पश्चात्तापसहितस्तामनुगृह्णाति--ब्राह्मण इत्यादि । ब्रह्मपुत्रः, वसिष्ठ इति यावत्  ॥  १२  ॥   

(गोविन्दराजीयानुरोधेनैवमुक्तम्) ॥ १।६४।१२ ॥   

 ॥ १।६४।१३ ॥ उद्धरिष्यति रम्भे त्वां मत्क्रोधकलुषीकृताम् ।  

एवमुक्त्वा महातेजा विश्वामित्रो महामुनिः  ॥  १३  ॥   

सन्तापंशापनिमित्तपश्चात्तापम्  ॥  १३  ॥   

(तोव्ययजन्यदुःखेन संतापंति) ॥ १।६४।१३ ॥   

 ॥ १।६४।१४ ॥ अशक्नुवन् धारयितुं ३क्रोधं, सन्तापमागतः ।  

तस्य शापेन महता रम्भा शैली तदा ऽभवत्  ॥  १४  ॥   

अथ कन्दर्पः तस्य महर्षेः वचनं श्रुत्वा निर्गतः, स इन्द्रश्च महर्षेः वचनं श्रुत्वेति शेषः, निर्गतः  ॥  १४  ॥   

(३ कोपसंतापङ) ॥ १।६४।१४ ॥   

 ॥ १।६४।१५ ॥ वचः श्रुत्वा च कन्दर्पो महर्षेः, स च निर्गतः ।  

कोपेन सुमहातेजास्तपो ऽपहरणे कृते  ॥  १५  ॥   

इन्द्रियैरजितैरिति । उक्तरीत्या कामक्रोधाभ्यां २हृत्वादेवाजितत्वं । तैर्हेतुभिरित्यर्थः । शान्तिंनीरागद्वेषनिजात्मप्रतिष्ठालक्षणां  ॥  १५  ॥   

(मेनकाप्रसङ्गे कामः, रंभाप्रसङ्गे क्रोध इत्यर्थः ।)  

(२ हतत्वाग।) ॥ १।६४।१५ ॥   

 ॥ १।६४।१६ ॥ १इन्द्रियैरजितै राम न लेभे शान्तिमात्मनः ।  

बभूवास्य ३पुनश्चिन्ता तपो ऽपरहणे कृते  ॥  १६  ॥   

४ नैव क्रोधं गमिष्यामि न च वक्ष्ये कथञ्चन ।  

अथवा नोच्छ्वसिष्यामि संवत्सरशतान्यपि  ॥  १७  ॥   

न च वक्ष्य इति । शापवचनमिति शेषः  ॥  १७  ॥   

(१ इन्द्रियैः क्षुभितंङ)  

(३ मनश्चिन्ताङ)  

(४ नैवंङ।ज) ॥ १।६४।१७ ॥   

 ॥ १।६४।१८ ॥ अहं विशोषयिष्यामि ह्यात्मानं विजितेन्द्रियः ।  

तावत्, यावद्धि मे प्राप्तं ब्राह्मण्यं ५तपसा ऽ ऽर्जितम्  ॥  १८  ॥   

आत्मानमिति । सेन्द्रियग्रामं शरीरमित्यर्थः  ॥  १८  ॥   

(५ तपसोर्जितम्ङ।ज) ॥ १।६४।१८ ॥   

 ॥ १।६४।१९ ॥ अनुच्छ्वसन्नभुञ्जानः तिष्ठेयं शाश्वतीस्समाः ।  

न हि मे तप्यमानस्य क्षयं यास्यन्ति मूर्तयः  ॥  १९  ॥   

मूर्तयःशिरःकरचरणाद्यवयवाः न क्षयं यास्यन्ति अनुच्छ्वासाभोजनयोः तपो ऽर्थत्वात् तद्बलेन स्थास्यन्त्येवेति शेषः ॥ १।६४।१९ ॥   

 ॥ १।६४।२० ॥ एवं वर्षसहस्रस्य दीक्षां स मुनिपुङ्गवः ।  

चकाराप्रतिमां लोके प्रतिज्ञां रघुनन्दन  ॥  २०  ॥   

इत्यार्षे श्रीमद्रामायणे बालकाण्डे चतुष्षष्टितमः सर्गः  

--  

एवं दीक्षामिति । अनुछ्वासाभोजनसङ्कल्पमुद्दिश्येति शेषः । अप्रतिमां--निस्तुलां प्रतिज्ञां सर्वथा एवं करिष्यामीत्यध्यवस्यति स्मेत्यर्थः । नख (२०) मानः सर्गः  ॥  २०  ॥   

( वर्षसहस्रस्यवर्षसहस्रसम्बन्धिनीं दीक्षांगो। वर्षसहस्रस्य दीक्षां निर्वर्तयितुं अप्रतिमां प्रतिज्ञां चकारशि। अप्रतिमां प्रतिज्ञां दीक्षां च चकार इति वा ऽर्थः ।) ॥ १।६४।२० ॥   

इति श्रीमद्रामायणामृतकतकटीकायां बालकाण्डे चतुष्षष्टितमः सर्गः  

  

