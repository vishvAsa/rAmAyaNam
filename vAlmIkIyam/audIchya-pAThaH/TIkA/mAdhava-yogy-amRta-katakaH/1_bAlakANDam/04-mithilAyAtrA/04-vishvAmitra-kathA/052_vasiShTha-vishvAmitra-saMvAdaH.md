+++
title = "०५२ वसिष्ठ-विश्वामित्र-संवादः"
title_english = "052 he legend of Vishvamitra contd"

+++
अथ द्विपञ्चाशः सर्गः  

\[वसिष्ठातिथ्यम्\]  

 ॥ १।५२।१ ॥ स दृष्ट्वा परमप्रीतो विश्वामित्रो महाबलः ।  

प्रणतो विनयाद्वीरो वसिष्ठं जपतां वरम्  ॥  १  ॥   

स्वागतं तव चेत्युक्तो वसिष्ठेन महात्मना ।  

आसनं चास्य भगवान् वसिष्ठो व्यादिदेश ह  ॥  २  ॥   

अथ वसिष्ठेनाश्रमगतराजर्षिसत्कारः--स दृष्ट्वेत्यादि । आश्रममिति शेषः । वसिष्ठं प्रणतः, वसिष्ठेन तव स्वागतमित्युक्तश्चेति योजना । व्यादिदेशदापयति स्म ॥ १।५२।२ ॥   

 ॥ १।५२।३ ॥ उपविष्टाय च तदा विश्वामित्राय धीमते ।  

यथान्यायं मुनिवरः फलमूलमुपाहरत्  ॥  ३  ॥   

फलमूलमिति । ऽजातिरप्राणिनाम्ऽ इत्येकत्वम् ॥ १।५२।३ ॥   

 ॥ १।५२।४ ॥ प्रतिगृह्य च तां पूजां वसिष्ठाद्राजसत्तमः ।  

तपो ऽग्निहोत्रशिष्येषु कुशलं पर्यपृच्छत  ॥  ४  ॥   

विश्वामित्रो महातेजा वनस्पतिगणे तदा ।  

सर्वत्र कुशलं प्राह वसिष्ठो राजसत्तमम्  ॥  ५  ॥   

विपुष्पफलवन्तो वनस्पतयः । इदं उपलक्षणं वानस्पत्यानां पुष्पपूर्वफलवतामाम्रादीनाम् । तद्विषये ऽपि कुशलं पर्यपृच्छत् । सर्वत्रेति ।  

विश्वामित्रपृष्टसर्वविषय इत्यर्थः ॥ १।५२।५ ॥   

 ॥ १।५२।६,७ ॥ सुखोपविष्टं राजानं विश्वामित्रं महातपाः ।  

पप्रच्छ जपतां श्रेष्ठो वसिष्ठो ब्रह्मणः सुतः  ॥  ६  ॥   

कच्चित्ते कुशलं राजन् कच्चिद्धर्मेण रञ्जयन् ।  

प्रजाः पालयसे वीर राजवृत्तेन धार्मिक  ॥  ७  ॥   

राजवृत्तेनेति । "न्यायेनार्जनमर्थस्य वर्धनं पालनं तथा । सत्पात्रे प्रतिपत्तिश्च राजवृत्तं चतुर्विधम्  ॥ " इति स्मृतेनोपलक्षितस्सन् ॥ १।५२।७ ॥   

 ॥ १।५२।८,९ ॥ कच्चित्ते १सम्भृता भृत्या) कच्चित्तिष्ठन्ति शासने ।  

कच्चित्ते विजिताः सर्वे रिपवो रिपुसूजन्  ॥  ८  ॥   

कच्चिद्धर्मेषु कोशेषु मित्रेषु च परंतप  

कुशलं ते नरव्याघ्र पुत्रपौत्रे तवानघ  ॥  ९  ॥   

कोशःनानाविधधनधान्यार्थनिचयः । पुत्रपौत्र इति । गवाश्वप्रभृतित्वादेकत्वम्  ॥  ९  ॥   

(१ सुभृताःङ) ॥ १।५२।९ ॥   

 ॥ १।५२।१०,११ ॥ सर्वत्र कुशलं राजा वसिष्ठं प्रत्युदाहरत् ।  

विश्वामित्रो महातेजा वसिष्ठं २विनयान्वितः  ॥  १०  ॥   

कृत्वोभौ सुचिरं कालं धर्मिष्ठौ ताः कथाः शुभाः ।  

मुदा परमया युक्तौ प्रीयेतां तौ परस्परम्  ॥  ११  ॥   

तौ उक्तविशेषणकौ विश्वामित्रवसिष्ठौ उभौ प्रीयेतामिति । अडभाव आर्षः  ॥  ११  ॥   

(२ विनयान्वितम्ङज) ॥ १।५२।११ ॥   

 ॥ १।५२।१२ ॥ ततो वसिष्ठो भगवान् कथा ऽन्ते रघुनन्दन  

विश्वामित्रमिदं वाक्यं उवाच प्रहसन्निव  ॥  १२  ॥   

प्रहस ऽन्निवेति । प्रसन्नमुख इति शेषः  ॥  १२  ॥   

(प्रहसन्निवोत्तमातिथिलाभजहर्षेणति, इव शब्द एवार्थे, प्रहसन् सन्नेवशि।) ॥ १।५२।१२ ॥   

 ॥ १।५२।१३,१४ ॥ आतिथ्यं कर्तुमिच्छामि वलस्यास्य महाबल  

तव चैवाप्रमेयस्य यथार्हं संप्रतीच्छ मे  ॥  १३  ॥   

सत्क्रियां हि भवानेतां प्रतीच्छतु मयोद्यताम् ।  

राजा त्वमतिथिश्रेष्ठः पूजनीयः प्रयत्नतः  ॥  १४  ॥   

प्रतीच्छतु--अङ्गीकरोतु ॥ १।५२।१४ ॥   

 ॥ १।५२।१५ ॥ एवमुक्तो वसिष्ठेन विश्वामित्रो १महामतिः ।  

कृतमित्यब्रवीद्राजा २पूजावाक्येन मे त्वया  ॥  १५  ॥   

पूजावाक्येनेति । आतिथ्यं करिष्यामीत्येवं पूजावाक्येनैव मम पूजनं कृतमिति राजा ऽब्रवीत्  ॥  १५  ॥   

(१ महामुनिःङ।)  

(२ प्रियवाक्येनङ) ॥ १।५२।१५ ॥   

 ॥ १।५२।१६,१७ ॥ फलमूलेन भगवन् विद्यते यत्तवाश्रमे ।  

पाद्येनाचमनीयेन भगवद्दर्शनेन च  ॥  १६  ॥   

सर्वथा च महाप्राज्ञ पूजार्हेण सुपूजितः ।  

गमिष्यामि, नमस्ते ऽस्तु, मैत्रेणेक्षस्व चक्षुपा  ॥  १७  ॥   

पूजार्हेणत्वयेति शेषः । मैत्रेणमत्वर्थीयो ऽजन्तः ॥ १।५२।१७ ॥   

 ॥ १।५२।१८ ॥ एवं ब्रुवन्तं राजानं वसिष्ठः पुनरेव हि ।  

न्यमन्त्रयत धर्मात्मा पुनःपुनरुदारधीः  ॥  १८  ॥   

निमन्त्रणं--भोजनाय प्रार्थनम् ॥ १।५२।१८ ॥   

 ॥ १।५२।१९ ॥ बाढमित्येव गाधेयो वसिष्ठं प्रत्युवाच ह ।  

यथा प्रियं भगवतस्तथा ऽस्तु मुनिसत्तम  ॥  १९  ॥   

बाढमित्यस्यैव विवरणम्--यथा प्रियमित्यादि ॥ १।५२।१९ ॥   

 ॥ १।५२।२० ॥ एवमुक्तो महातेजा वसिष्ठो जपतां वरः ।  

आजुहाव ततः प्रीतः कल्मापीं धूतकल्मषाम्  ॥  २०  ॥   

एवमुक्त इत्यादि । विश्वामित्रेणेति शेषः । कल्माषींविचित्रवर्णां, शबलामिति शेषः, ऽवर्णादनुदात्तात्तोपधात्तो नः" इत्यतो ङीष् ॥ १।५२।२० ॥   

 ॥ १।५२।२१ ॥ एह्येहि शबले क्षिप्रं शृणु चापि वचो मम ।  

सबलस्यास्य राजर्षेः कर्तुं व्यवसितो ऽस्म्यहम्  ॥   

भोजनेन महार्हेण सत्कारं, संविधत्स्व मे  ॥  २१  ॥   

शबलेति संज्ञात्वतो वर्णार्थत्वाभावान्न ङीष् । महार्हेण भोजनेन सत्कारं कर्तुं व्यवसित इति योजना । तदर्थं संविधत्स्वस्वतस्तदुपयोगिवस्तुजातं संपादय ॥ १।५२।२१ ॥   

 ॥ १।५२।२२ ॥ यस्य यस्य यथाकामं षड्गसेष्वभिपूजितम् ।  

तत्सर्वं कामधुक् क्षिप्रमभिवर्ष कृते मम  ॥  २२  ॥   

मधुरादिषड्गसेषु यस्य यस्य यदभिपूजितं--अभीष्टं तत्सर्वं यथाकामंतत्तत्प्रीत्यनतिक्रमेण मम कृतेमत्प्रयोजनार्थमिति मदर्थकृते इति च तादर्थ्ये निपातद्वयमीरितं, अभिवर्ष ॥ १।५२।२२ ॥   

 ॥ १।५२।२३ ॥ रसेनान्नेन पानेन लेह्यचोष्येण संयुतम् ।  

अन्नानां निचयं सर्वं सृजस्व शबले त्वर  ॥  २३  ॥   

इत्यार्षे श्रीमद्रामायणे बालकाण्डे द्विपञ्चाशः सर्गः  

--  

रसेन--रसायनभेदेन । लेह्यंजिह्वाग्राह्यक्षौद्रादि । चोष्यंअधरपुटग्राह्यमरीचिरसादिः ।  

लेह्यचोष्यमिति । ऽसर्वो द्वन्द्वो विभाषाऽ इत्येकत्वम् । एवमुक्तरूपाणां निचयंराशिं कृत्स्नं सृदस्व । अगार(२३ १२)मानः सर्गः ॥ १।५२।२३ ॥   

इति श्रीमद्रामायणामृतकतकटीकायां बालकाण्डे द्विपञ्चाशः सर्गः  

  

