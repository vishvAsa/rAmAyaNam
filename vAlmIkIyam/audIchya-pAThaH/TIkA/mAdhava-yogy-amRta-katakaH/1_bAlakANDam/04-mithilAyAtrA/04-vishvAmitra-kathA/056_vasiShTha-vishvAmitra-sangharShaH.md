+++
title = "०५६ वसिष्ठ-विश्वामित्र-सङ्घर्षः"
title_english = "056 vashiSTa nullifies Vishvamitra s missiles"

+++
अथ षट्पञ्चाशः सर्गः  

\[विश्वामित्रनिग्रहः\]  

 ॥ १।५६।१ ॥ एवमुक्तो वसिष्ठेन विश्वामित्रो महाबलः ।  

२आग्नेयमस्त्रमुत्क्षिप्य तिष्ठ तिष्ठेति चाब्रवीत्  ॥  १  ॥   

अथ वरप्राप्तसर्वास्त्रबलस्य च नाशनं--एवमित्यादि । एवमुक्त इति । न भविष्यसीत्युक्त इति यावत्  ॥  १  ॥   

(२ एतदनन्तरं ऽप्राहिणोत्तद्वसिष्ठाय विश्वामित्रो महाबलःऽ इत्यधिकम्ङ) ॥ १।५६।१ ॥   

 ॥ १।५६।२ ॥ ब्रह्मदण्डं समुत्क्षिप्य कालदण्डमिवापरम् ।  

वसिष्ठो भगवान् क्रोधादिदं वचनमब्रवीत्  ॥  २  ॥   

क्षत्रबन्धो स्थितो ऽस्म्येषः, यद्बलं तद्विदर्शय ।  

नाशयाम्यद्य ते दर्पं शस्त्रस्य तव गाधिज  ॥  ३  ॥   

तिष्ठ तिष्ठेति भीषयन्तं विश्वामित्रं प्रति स्वभीप्रसङ्गाभावः प्रकाश्यते--स्थितो ऽस्म्येष इत्यादि । शस्त्रस्य दर्पंशास्त्राप्तिहेतोरुत्पन्नमित्यर्थः  ॥  ३  ॥   

(ते दर्पं तव शस्त्रस्य च दर्पं नाशयामिगो। यत् ते बलं तत् विदर्शय तव शस्त्रस्य दर्पंगर्वं अद्यैवाहं नाशयामिशि।) ॥ १।५६।३ ॥   

 ॥ १।५६।४,५ ॥ क्क च ते क्षत्रियबलं क्क च ब्रह्मबलं महत् ।  

पश्य ब्रह्मबलं दिव्यं मम क्षत्रियपांसन  ॥  ४  ॥   

तस्यास्त्रं गाधिपुत्रस्य घोरमाग्नेयमुद्यतम् ।  

ब्रह्मदण्डेन तच्छान्तं अग्नेर्वेग इवाम्भसा  ॥  ५  ॥   

क्षत्रियपांसन इत्युक्त्वा स्थितस्य वसिष्ठस्य ब्रह्मदण्डेन तस्य गाधिपुत्रस्य आग्नेयमुद्यतं तत् अस्त्रं शान्तमभवत्  ॥  ५  ॥   

(क्षत्रियपांसनेत्यनन्तरं वसिष्ठो ऽब्रवीदित्यनुकृष्यतेगो।) ॥ १।५६।५ ॥   

 ॥ १।५६।६१३ ॥ वारुणं चैव रौद्रं च ऐन्द्रं पाशुपतं तथा ।  

ऐषीकं चापि चिक्षेप कुपितो गाधिनन्दनः  ॥  ६  ॥   

मानवं मोहनं चैव गान्धर्वं स्वापनं तथा ।  

जृम्भणं मादनं चैव संतापनविलापने  ॥  ७  ॥   

शोषणं दारणं चैव वज्रमस्त्रं सुदुर्जयम् ।  

ब्रह्मपाशं कालपाशं वारुणं पाशमेव च  ॥  ८  ॥   

पैनाकास्त्रं च दयितं शुष्कार्द्रे अशनी उभे ।  

दण्डास्त्रमथ पैशाचं क्रौञ्चमस्त्रं तथैव च  ॥  ९  ॥   

वायव्यं मथनं चैव अस्त्रं हयशिरस्तथा  ॥  १०  

\[धर्मचक्रं कालचक्रं विष्णुचक्रं तथैव च ।\]  

शक्तिद्वयं च चिक्षेप कङ्कालं मुसलं तथा ।  

वैद्याधरं महास्त्रं च कालास्त्रमथ दारुणम्  ॥  ११  ॥   

त्रिशूलमस्त्रं घोरं च कापालमथ कङ्कणम् ।  

एतान्यस्त्राणि चिक्षेप सर्वाणि रघुनन्दन  ॥  १२  ॥   

वसिष्ठे १जपतां श्रेष्ठे, तदद्भुतमिवाभवत् ।  

तानि सर्वाणि दण्डेन ग्रसते ब्रह्मणः सुतः  ॥  १३  ॥   

एतानि उक्तरूपाणि अस्त्राणि वसिष्ठे चिक्षेप । तानि दण्डेन ग्रसते स्मेति यत् तदिन्द्रजालमहेन्द्रजालाद्यद्भुतमिव सर्वाश्चर्यकरमभवदित्यर्थः  ॥  १३  ॥   

(जपतां श्रेष्ठे इत्यनेन जपवैभवमिदं ग्रसनमिति द्योतितम् । तत्--अस्त्रक्षेपणं अद्भुतमिवाभवत्, कार्यलेशस्याप्यदर्शनादिति भावःगो।)  

(१ जयतां श्रेष्ठेङ।) ॥ १।५६।१३ ॥   

 ॥ १।५६।१४,१५ ॥ तेषु शान्तेषु ब्रह्मास्त्रं त्रिप्तवान् गाधिनन्दनः ।  

तदस्त्रमुद्यतं दृष्ट्वा देवाः साग्निपुरोगमाः  ॥  १४  ॥   

देवर्षयश्च संभ्रान्ता गन्धर्वाः समहोरगाः ।  

त्रैलोक्यमासीत् सन्त्रस्तं ब्रह्मास्त्रे समुदीरिते  ॥  १५  ॥   

ब्रह्मास्त्रे समुदीरिते त्रैलोक्यं सन्त्रस्तमिति । तस्याप्रतिक्रियामोधत्वात्, प्रतिब्रह्मास्त्रस्यैव वसिष्ठेनापि प्रयोगे उभाभ्यां सर्वलोकनाशप्रसङ्ग इति त्रासः  ॥  १५  ॥   

(अग्निपुरोगमःवायुः, तत्सहिताः अग्निसहितो वायुः पुरोगमः येषां ते इति वाति।) ॥ १।५६।१५ ॥   

 ॥ १।५६।१६ ॥ तदप्यस्त्रं महाघोरं ब्राह्मं ब्राह्मेण तेजसा ।  

वसिष्ठो ग्रसते सर्वं ब्रह्म दण्डेन राघव  ॥  १६  ॥   

ब्राह्मेण तेजसेति । ब्रह्मविद्यानुष्ठानवैभवजनिताधिकब्रह्मवर्चसेनेति यावत् । ब्रह्मदण्डेन । मूर्तब्रह्मविद्यामयेन करधृतेन चेत्यर्थः  ॥  १६  ॥   

(अत्र ग्रासक्रियायां न दण्डस्यान्वयः पुत्रैर्गर्दभी भारं वहतीतिवत् । अतो न वक्ष्यमाणेन विरोधःगो।) ॥ १।५६।१६ ॥   

 ॥ १।५६।१७ ॥ ब्रह्मास्त्रं ग्रसमानस्य वसिष्ठस्य महात्मनः ।  

त्रैलोक्यमोहनं रौद्रं रूपमासीत् सुदारुणम्  ॥  १७  ॥   

ग्रसमानस्य--एवमुभयबलेन ब्रह्मास्त्रं ग्रसमानस्येति । अयमर्थःमूलब्रह्मविद्यायास्तत्तदक्षरतत्त्वमात्राक्रियावस्थादिद्वाविंशतिबिभूत्यनुसन्धानपूर्वं बहिर्भाव्यमाना मूलविद्या बहिः करगतो ब्रह्मदण्डो भवति । तथा ध्यानोपेतं स्वात्मनि यथास्थलं न्यस्यमाना स्वमूर्त्यात्मना नित्य आन्तरो ब्रह्मदण्डो भवति । ब्रह्मास्त्रं तूक्तब्रह्मविद्यामार्गबीजंभेदविलासात्मा । तच्च कालप्रधानं रोचिःप्रधानं चेति द्वेधा । तत्र रोचिःप्रधानस्य बहिर्ब्रह्मदण्डे हृदा ग्रस्य क्रमान्मोक्ष इत्युपनिषदुपदिश्यमानमार्गेण ग्रसनं--ग्रासः, परस्यान्तरब्रह्मदण्डे ग्रास इति । एवं ग्रसमानस्य वसिष्ठस्य रूपं ब्रह्मविद्यामूर्तिमयं त्रैलोक्यमोहनं--भयात् त्रिलोकीचित्तमूर्च्छाकरमासीत् । तत्र हेतुःरौद्रमतिदारुणमिति । रौद्रं--भयानकं स्मरणेन च दारुणं--दुर्दशं, नृसिंहवीरभद्राद्यावेशमूर्तिवदित्यर्थः ॥ १।५६।१७ ॥   

 ॥ १।५६।१८ ॥ रोमकूपेषु सर्वेषु वसिष्ठस्य महात्मनः ।  

मरीच्य इव निष्पेतु रग्नेर्धूमाकुलार्चिषः  ॥  १८  ॥   

तावेव रौद्रदारुणार्थौ उभयोः प्रकाश्येते--रोमेत्यादि । अग्नेरिव मरीच्यः--विस्फुलिङ्गाः निष्पेतुरिति योजनार्थः  ॥  १८  ॥   

(ऋषेः विश्वामित्रब्रह्मास्त्राकुलत्वात् धूमाकुलार्चिष्ट्वमग्नेर्विशेषणम्ति।) ॥ १।५६।१८ ॥   

 ॥ १।५६।१९ ॥ प्राज्वलद्ब्रह्मदण्डश्च वसिष्ठस्य करोद्यतः ।  

१विधूम इव कालाग्निर्यमदण्ड इवापरः  ॥  १९  ॥   

विधूमः कालाग्निरिव ब्रह्मदण्डश्च प्राज्वलत्  ॥  १९  ॥   

(१सधूम इवङ।) ॥ १।५६।१९ ॥   

 ॥ १।५६।२० ॥ ततो ऽस्तुवन् मुनिगमा वसिष्ठं २जपतां वरम् ।  

अमोघं ते बलं ब्रह्मन् तेजो धारय ३तेजसा  ॥  २०  ॥   

एवं रूपं वसिष्ठमुपश्लोकयन्तो देवाः पारक्यब्रह्मास्त्रतेजोग्रसनमेव निरवशेषतः कार्यमित्याहुः । ततो ऽस्तुवन्--साधुसाध्वित्युपश्लोकितवन्तो मुनिगणाः हे ब्रह्मन् ते बलं--ब्रह्मबलं अमोघं अस्तु । अरातौ अविसर्जनेन अक्षीणमस्तु । किमुक्तं भवति ? प्रतिब्रह्मास्त्रं मा प्रयुङ्क्ष्वेति, पारक्यं तेजः स्वतेजसा सहजेन धारय, विलाप्यैकीकुरु  ॥  २०  ॥   

(२ जयतां वरंङ)  

(३ तेजसिङ) ॥ १।५६।२० ॥   

 ॥ १।५६।२१ ॥ निगृहीतस्त्वया ब्रह्मन् विश्वामित्रो महातपाः ।  

प्रसीद जपतां श्रेष्ठ लोकाः सन्तु गतव्यथाः  ॥  २१  ॥   

ननु कथमरातौ स्थिते अप्रतिप्रयोग इत्यत्राहुः--निगृहीत इत्यादि । ब्रह्मास्त्रस्य च ग्रासे सति नष्टसर्वसामर्थ्यः स्वयमेव मृतप्रायो जात इत्यर्थः ॥ १।५६।२१ ॥   

 ॥ १।५६।२२ ॥ एवमुक्तो महातेजाः शमं चक्रे महातपाः ।  

४विश्वामित्रो विनिकृतो विनिश्वस्येदमब्रवीत्  ॥  २२  ॥   

शमं चक्रे इति । प्रतिप्रयोगतो ऽरातिनाशनादुपरतो ऽभूदित्यर्थः । विनिकृतः--तिरस्कृतसर्वशक्तिरित्यर्थः  ॥  २२  ॥   

(४ विश्वामित्रो ऽपि निकृतःङ) ॥ १।५६।२२ ॥   

 ॥ १।५६।२३ ॥ धिग्बलं क्षत्रियबलं ब्रह्मतेजो बलं बलम् ।  

एकेन ब्रह्मदण्डेन सर्वास्त्राणि हतानि मे  ॥  २३  ॥   

धिग्बलमिति । ऽधिगुपर्यादिषुऽ इति द्वितीया ॥ १।५६।२३ ॥   

 ॥ १।५६।२४ ॥ तदेतत्समवेक्ष्याहं प्रसन्नेन्द्रियमानसः ।  

तपो महत्समास्थास्ये यद्वै ब्रह्मत्वकारणम्  ॥  २४  ॥   

इत्यार्षे श्रीमद्रामायणे बालकाण्डे षट्पञ्चाशः सर्गः  

--  

तदेतदिति । ब्रह्मतेजोबलमित्यर्थः । प्रसन्नेन्द्रियमानस इति । परित्यक्तक्षत्रस्वभाव इति यावत् । भार (२४)मानः सर्गः ॥ १।५६।२४ ॥   

इति श्रीमद्रामायणामृतकतकटीकायां बालकाण्डे षट्पञ्चाशः सर्गः  

  

