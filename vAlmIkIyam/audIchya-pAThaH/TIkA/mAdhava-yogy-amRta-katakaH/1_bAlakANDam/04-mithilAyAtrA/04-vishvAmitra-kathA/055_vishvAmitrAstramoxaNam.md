+++
title = "०५५ विश्वामित्रास्त्रमोक्षणम्"
title_english = "055 vishvamitra ruins vashiSTHa s hermitage"

+++
अथ पञ्चपञ्चाशः सर्गः  

\[विश्वामित्रधनुर्वेदाधिगमः\]  

 ॥ १।५५।१ ॥ ततस्तानाकुलान् दृष्ट्वा विश्वामित्रास्त्रमोहितान् ।  

वसिष्ठश्चोदयामास कामधुक् सृज योगतः  ॥  १  ॥   

अथ विश्वामित्रास्त्राकुलीकृतस्वबलस्य च पुनः सर्गत उपोद्बलनेन वैश्वामित्रसर्वबलनाशः--ततस्तानित्यादि । कामधुगिति सम्बुद्धिः  ॥  १  ॥   

(योगतःयोगमहिम्ना । तिरश्चो ऽपि ब्रह्मप्रसादात् योगशक्तिरस्तीति ज्ञेयम्गो।) ॥ १।५५।१ ॥   

 ॥ १।५५।२,३ ॥ तस्या १हुंभारवाञ्जाताः काम्भोजा रविसन्निभाः ।  

ऊधसस्त्वथ सञ्जाताः २पप्लवाः शस्त्रपाणयः  ॥  २  ॥   

योनिदेशाच्च यवनाः शकृद्देशाच्छकाः तथा ।  

रोमकूपेषु च म्लेच्छाः ३हारीतास्सकिरातकाः  ॥  ३  ॥   

म्लेच्छकिरातयवनाः जातिविशेषाः  ॥  ३  ॥   

(अत्र ऽतस्या इत्यादि चत्वारःऽ ऽदृष्ट्वेत्यादि षट्ऽ इति गोविन्दराजीये दृश्यते, दृश्यते तु सर्वत्र तस्या इत्यादि श्लोकत्रयमेव ।)  

(१ हुंकारवाङ।ज।)  

(२ वर्बराःङ।ज)  

(३ हारीकाःज।) ॥ १।५५।३ ॥   

 ॥ १।५५।४,५,६ ॥ तैस्तैर्निषूदितं सर्वं विश्वामित्रस्य तत्क्षणात् ।  

सपदातिगजं साश्वं सरथं रघुनन्दन  ॥  ४  ॥   

दृष्ट्वा निषूदितं सैन्यं वसिष्ठेन महात्मना ।  

विश्वामित्रसुतानां तु शतं नानाविधायुधम्  ॥  ५  ॥   

अभ्यधावत् सुसंकुद्धं वसिष्ठं जपतां वरम् ।  

हुंकारेणैव तान् सर्वान् ददाह भगवान् ऋषिः  ॥  ६  ॥   

विश्वामित्रसुतानां शतं वसिष्ठमभ्यधावदिति । अयमेव किल धेनोर्बलम्, अतो ऽयमेव संहर्तव्य इत्याशयेनेति शेषः । हुंकारेण निर्ददाहेत्यस्य बीजं--जपतां वरमिति । सघोरबीजदेवीजप एव तद्बलमिति सूचितम् ॥ १।५५।६ ॥   

 ॥ १।५५।७ ॥ ते साश्वरथपादाता वसिष्ठेन महात्मना ।  

भस्मीकृता मुहूर्तेन विश्वामित्रसुतास्तदा  ॥  ७  ॥   

मुहूर्तेन विश्वामित्रसुता भस्मीकृता इति । मासेनानुवाको ऽधीत इतिवदपवर्गे तृतीया ॥ १।५५।७ ॥   

 ॥ १।५५।८,९ ॥ दृष्ट्वा विनाशितान् पुत्रान् बलं च सुमहायशाः ।  

सव्रीडश्चिन्तया ऽ ऽविष्टो विश्वामित्रो ऽभवत् तदा  ॥  ८  ॥   

समुद्र इव निर्वेगो भग्नदंष्ट्र इवोरगः ।  

उपरक्त इवादित्यः सद्यो निष्प्रभतां गतः  ॥  ९  ॥   

निर्वेग इति । युद्धप्रवृत्तिरहित इत्यर्थः । निर्वेगत्वे समुद्रदृष्टान्तः, १भग्नदंष्ट्रोरगदृष्टान्तः । निष्प्रभत्वे उपरक्तादित्यदृष्टान्तः । उपरक्तःराहुग्रस्तः  ॥  ९  ॥   

(भग्नदंष्ट्र उरग इव निश्शक्तिरिति शेषः--गोः निर्वेगत्वे समुद्रोपमा, निष्प्रभत्वे इतरे उपमेति। निर्वेगः समुद्र इव भग्नदंष्ट्र उरग इव उपरक्तः--आदित्य इव सद्यो निष्प्रभतां गतःशि।)  

(१ निष्प्रभत्वे भग्नदंष्ट्रोरगदृष्टान्तःग) ॥ १।५५।९ ॥   

 ॥ १।५५।१० ॥ हतपुत्रबलो दीनो लूनपक्ष इव द्विजः ।  

हतदर्पो हतोत्साहो निर्वेदं समपद्यत  ॥  १०  ॥   

निर्वेदःवृथाप्रयासत्वबुद्धिजः चित्तखेदः ॥ १।५५।१० ॥   

 ॥ १।५५।११ ॥ स पुत्रमेकं राज्याय पालयेति नियुज्य च ।  

पृथिवीं क्षात्रधर्मेण, वनमेवान्वपद्यत  ॥  ११  ॥   

एकमिति । अवशिष्टमिति शेषः ॥ १।५५।११ ॥   

 ॥ १।५५।१२ ॥ स गत्वा हिमवत्पार्श्वं किन्नरोरगसेवितम् ।  

महादेवप्रसादार्थं तपस्तेपे महातपाः  ॥  १२  ॥   

केनचित्त्वथ कालेन देवेशो वृषभध्वजः ।  

दर्शयामास वरदो विश्वामित्रं महाबलम्  ॥  १३  ॥   

दर्शयामासेति । विश्वामित्रं प्रति स्वात्मानमिति शेषः ॥ १।५५।१३ ॥   

 ॥ १।५५।१४,१५,१६ ॥ किमर्थं तप्यसे राजन् ब्रूहि यत् ते विवक्षितम् ।  

वरदो ऽस्मि वरो यस्ते काङ्क्षितस्सो ऽभिधीयताम्  ॥  १४  ॥   

एवमुक्तस्तु देवेन विश्वामित्रो महातपाः ।  

प्रणिपत्य महादेवमिदं वचनमब्रवीत्  ॥  १५  ॥   

यदि तुष्टो महादेव धनुर्वेदो ममानघ  

साङ्गोपाङ्गोपनिषदः सरहस्यः प्रदीयताम्  ॥  १६  ॥   

साक्षादारादुपकारकत्वलक्षणान्यङ्गोपाङ्गानि प्रधानस्य, तत्साधकरहस्यमन्त्र उपनिषदः । तत्राङ्गोपाङ्गमन्त्रसहितस्साङ्गोपाङ्गोपनिषदः । सदेः पचाद्यचि ऽसदिरप्रतेःऽ इति षत्वम् । रहस्यंशास्त्राशक्यनिबन्धनमाचार्यमुखैकगम्यं विद्याजातम्  ॥  १६  ॥   

(उपनिषद इति । ऽद्वन्द्वात् चुदषहान्तात् समाहारेऽ इति टच् । अदन्तो वाशि।) ॥ १।५५।१६ ॥   

 ॥ १।५५।१७ ॥ यानि देवेषु चास्त्राणि दानवेषु महर्षिषु ।  

गन्धर्वयक्षरक्षस्सु प्रतिभान्तु ममानघ  ॥  १७  ॥   

तव प्रसादादिति । न तु प्रातिस्विकत्वदुपदेशमपेक्ष्येत्यर्थः ॥ १।५५।१७ ॥   

 ॥ १।५५।१८ ॥ तव प्रसादाद्भवतु देवदेव ममेप्सितम् ।  

एवमस्त्विति देवेशो वाक्यमुक्त्वा गतस्तदा  ॥  १८  ॥   

प्राप्य चास्त्राणि राजर्षिर्विश्वामित्रो महाबलः ।  

दर्पेण महता युक्तो दर्पपूर्णो ऽभवत् तदा  ॥  १९  ॥   

क्षत्रियत्वादेव दर्पः सहजः, तस्य पूर्तिर्दिव्यास्त्रलाभात् ॥ १।५५।१९ ॥   

 ॥ १।५५।२० ॥ विवर्धमानो वीर्येम समुद्र इव पर्वणि ।  

हतमेव तदा मेने वसिष्ठमृषिसत्तमम्  ॥  २०  ॥   

ततो गत्वा ऽ ऽश्रमपदं मुमोचास्त्राणि पार्थिवः ।  

यैस्तत्तपोवनं सर्वं निर्दग्धं चास्त्रतेजसा  ॥  २१  ॥   

यैर्निर्दग्धं तादृशास्त्राणीति योजना ॥ १।५५।२१ ॥   

 ॥ १।५५।२२ ॥ उदीर्यमाणमस्त्रं तत् विश्वामित्रस्य धीमतः ।  

दृष्ट्वा विप्रद्रुता भीता मुनयः शतशो दिशः  ॥  २२  ॥   

उदीर्यमाणं--विसृज्यमानमिति यावत् । विश्वामित्रेणेति शेषः ॥ १।५५।२२ ॥   

 ॥ १।५५।२३ ॥ वसिष्ठस्य च ये शिष्यास्तथैव मृगपक्षिणः ।  

विद्रवन्ति भयाद्भीता नानादिग्भ्यः सहस्रशः  ॥  २३  ॥   

भयादिति । भयहेतोरस्त्रजालादित्यर्थः  ॥  २३  ॥   

(नानादिग्भ्य इति द्वितीयार्थे चतुर्थीगो।ति। ऽगत्यर्थानां द्वितीयाचतुर्थ्थौ इत्यनुशासनविहिता चतुर्थीशि।) ॥ १।५५।२३ ॥   

 ॥ १।५५।२४ ॥ वसिष्ठस्याश्रमपदं शून्यमासीन्महात्मनः ।  

मुहूर्तमिव निश्शब्दमासीदिरिणसन्निभम्  ॥  २४  ॥   

सर्वप्राणिपलायनात् शून्यं वसिष्ठस्याश्रमपदं, अत एव निश्शब्दं, अत एव मुहूर्तमिरिणसन्निभंनिर्वृक्षवृथागुल्मनिर्मानुष्ककान्तारसन्निभमासीत् ॥ १।५५।२४ ॥   

 ॥ १।५५।२५ ॥ वदतो वै वसिष्ठस्य मा भैरिति मुहुर्मुहुः ।  

नाशयाम्यद्य गाधेयं नीहारमिव भास्करः  ॥  २५  ॥   

ननु कथं वसिष्ठे विद्यमाने विद्रवणमाश्रमवासिनामित्यत्रोक्तम्वदत इत्यादि । गाधेयऽ द्व्यचःऽ इति ढक्, गाधेयं नाशयामि, मा भैः हे प्रजाः इति वदतो वसिष्ठस्य अभिवादनमनादृत्य विद्रुवुरित्यन्वयः  ॥  २५  ॥   

(वदतो वसिष्ठस्येत्यत्र अनादरे षष्ठी।) ॥ १।५५।२५ ॥   

 ॥ १।५५।२६ ॥ एवमुक्त्वा महातेजा वसिष्ठो जपतां वरः ।  

विश्वामित्रं तदा वाक्यं सरोषमिदमब्रवीत्  ॥  २६  ॥   

अथ वसिष्ठः पलायमानप्राणिजातं एवमुक्त्वा, विश्वामित्रमिदं वक्ष्यमाणं वाक्यं अब्रवीत् ॥ १।५५।२६ ॥   

 ॥ १।५५।२७ ॥ आश्रमं चिरसंवृद्धं यद्विनाशितवानसि ।  

दुराचारो ऽसि तन्मूढ तस्मात्त्वं न भविष्यसि  ॥  २७  ॥   

न भविष्यसीतिनशिष्यसीति यावत् ॥ १।५५।२७ ॥   

 ॥ १।५५।२८ ॥ इत्युक्त्वा परमक्रुद्धो दण्डमुद्यम्य सत्वरः ।  

१ विधूम इव कालाग्निः यमदण्डमिवापरम्  ॥  २८  ॥   

इत्यार्षे श्रीमद्रामायणे बालकाण्डे पञ्चपञ्चाशस्सर्गः  

--  

विधूमः कालाग्निरिव परमक्रुद्धः वसिष्ठो ऽपरं यमदण्डमिव स्थितं ब्रह्मदण्डं उद्यम्यउद्धृत्य गृहीत्वा तस्थाविति शेषः राज (२८) मानः सर्गः  ॥  २८  ॥   

(१ विधूममिव कालाग्निंउ।) ॥ १।५५।२८ ॥   

इति श्रीमद्रामायणामृतकतकटीकायां बालकाण्डे पञ्चपञ्चाशः सर्गः  

  

