+++
title = "०५७ त्रिशङ्कोर् यजनप्रार्थना"
title_english = "057 The Legend of trishanku"

+++
अथ सप्तपञ्चाशः सर्गः  

\[त्रिशङ्कोः स्वर्गजिगमिषा\]  

 ॥ १।५७।१।२ ॥ ततः सन्तप्तहृदयः स्मरन्निग्रहमात्मनः ।  

विनिश्वस्य विनिश्वस्य, कृतवैरो महात्मना  ॥  १  ॥   

स दाक्षिणां दिशं गत्वा महिष्या सह राघव  

१तताप परमं घोरं विश्वामित्रो महत्तपः  ॥  २  ॥   

अथ चतुर्व्यूहानामेकैकप्राधान्येन दक्षिणादिदिक्षु विश्वामित्रतपःप्रवृत्तिर्ब्रह्मत्वायोत्तरसर्गैः--तत इत्यादि । महात्मना--वसिष्ठेन कृतवैर इति । इदमेव वक्ष्यमाणतत्तपोनाशबीजम्  ॥  २  ॥   

(श्लोकद्वयमेकवाक्यम्।)  

(१एतदनन्तरं--फलमूलाशनो दान्तः चकार परमं तपः  ॥  इत्यधिकंङ) ॥ १।५७।१,२ ॥   

 ॥ १।५७।३,४,५ ॥ अथास्य जज्ञिरे पुत्राः सत्यधर्मपरायणाः ।  

हविष्यन्दो मधुष्यन्दो दृढनेत्रो महारथः  ॥  ३  ॥   

पूर्णे वर्षसहस्रे तु ब्रह्मा लोकपितामहः ।  

अब्रवीन्मधुर वाक्यं विश्वामित्रं तपोधनम्  ॥  ४  ॥   

जिता राजर्षिलाकास्ते तपसा कुशिकात्मज  

अनेन तपसा त्वां तु राजर्षिरिति विद्महे  ॥  ५  ॥   

पूर्णे वर्षसहस्रे तु ब्रह्मा ऽब्रवीदिति । ब्रह्मर्षित्वाय ब्रह्मविद्यया तदधिदैवतब्रह्मविद्योपासकत्वात् स एव भगवांस्तदुचितफलदानाय सन्निधत्ते । विद्महे इति । ऽविदो लटो वाऽ इति मसो मादेशः  ॥  ५  ॥   

(आर्षमात्मनेपदम्गो।) ॥ १।५७।५ ॥   

 ॥ १।५७।६ ॥ एवमुक्त्वा महातेजा जगाम सह दैवतैः ।  

त्रिविष्टपं, ब्रह्मलोकं लोकानां परमेश्वरः  ॥  ६  ॥   

लोकानांभूरादीनां तद्वर्तिलोकानां सर्वस्रोतसां च असङ्कोचोपचारेण परमेश्वरःभगवान्ब्रह्मा ब्रह्मलोकं जगाम । देवास्त्रिविष्टपं जग्मुरिति विपरिणामः  ॥  ६  ॥   

(अत्र ऽत्रिविष्टपं जगामऽ इत्युक्त्थ तत्र इन्द्रं संस्थापयामासेति ध्वनितम् । तेन इन्द्रस्य विश्वामित्रपोभीतत्वं व्यञ्जितम्--शिः) ॥ १।५७।६ ॥   

 ॥ १।५७।७ ॥ विश्वामित्रो ऽपि तच्छ्रुत्वा ह्रिया किञ्चिदवाङ्मुखः ।  

दुःखेन महता ऽ ऽविष्टः समन्युरिदमब्रवीत्  ॥  ७  ॥   

समन्युरिदमब्रवीदिति । स्वं प्रत्येवेदं वचनम्  ॥  ७  ॥   

(समन्युःसदैन्यः--ऽमन्युर्दैन्ये क्रतौ क्रुधिऽ इत्यमरःगो।ति।) ॥ १।५७।७ ॥   

 ॥ १।५७।८ ॥ तपश्च सुमहत्तप्तं राजर्षिरीति मां विदुः ।  

देवाः सर्षिगणाः सर्वे नास्ति मन्ये तपःफलम्  ॥  ८  ॥   

सुमहत्तपस्तप्तम् । एवमपि मां राजर्षिरित्येव विदुःअवगच्छन्त इति बत लटि विदेरुस् । इदं तपःफलंअस्मदिष्टं नास्तिन भवतीति मन्ये  ॥  ८  ॥   

(एतन्मात्रं मत्तपः फलं न भवति, ब्राह्मण्यस्यैव मदभिमतत्वादिति भावःगो।) ॥ १।५७।८ ॥   

 ॥ १।५७।९ ॥ १ एवं निश्चित्य मनसा भूय एव महातपाः ।  

तपश्चकार काकुत्स्थ परमं परमात्मवान्  ॥  ९  ॥   

परमात्मवान्ब्रह्मविद्यादैवतश्रीमदादिगुरुपरमात्मब्रह्मध्यानवान् परमधृतिमांश्च । "आत्मा जीवे धृतौ देहे स्वभावे परमात्मनि" । । ९  ॥   

(१ एतदनन्तरं कोपेन महताविष्टस्त्रैलोक्यं व्यथयन्निवऽ इत्यधिकम्--ङ) ॥ १।५७।९ ॥   

 ॥ १।५७।१०,११ ॥ एतस्मिन्नेव काले तु सत्यवादी जितेन्द्रियः ।  

त्रिशङ्कुरिति विख्यातः इक्ष्वाकुकुलवर्धनः  ॥  १०  ॥   

तस्य बुद्धिः समुत्पन्ना यजेयमिति राघव  

गच्छेयं २सशरीरेण देवानां परमां गतिम्  ॥  ११  ॥   

गच्छेयमिति । यज्ञबलेनेति शेषः । सशरीरेणेति । स्वात्मनेति शेषः  ॥  ११  ॥   

(२ स्वशरीरेणङ।) ॥ १।५७।११ ॥   

 ॥ १।५७।१२,१३ ॥ स वसिष्ठं समाहूय कथयामास चिन्तितम् ।  

अशक्यमिति चाप्युक्तो वसिष्ठेन महात्मना  ॥  १२  ॥   

प्रत्याख्यातो वसिष्ठेन स ययौ दक्षिणां दिशम् ।  

ततस्तत्कर्मसिद्ध्यर्थं पुत्रांस्तस्य गतो नृपः  ॥  १३  ॥   

तत्कर्मसिद्ध्यर्थमिति । सशरीरस्वर्गप्रापकयज्ञसिद्ध्यर्थमित्यर्थः  ॥  १३  ॥   

(अशक्यत्वं च--न ऋषेरसामर्थ्यात्, नापि तादृशकर्मविधानाभावात्, ऽसशरीर एव स्वर्गं लोकमेतिऽ इति श्रुतेः । किन्तु, त्रिशङ्कोस्तादृशस्वर्गप्राप्तिर्नास्तीति पूर्वकाल्पवृत्तज्ञानादिति मन्तव्यम्--गो।)  

(तस्यवसिष्ठस्य पुत्रान् नृपःत्रिशङ्कुः गतःप्राप्तः ।) ॥ १।५७।१३ ॥   

 ॥ १।५७।१४ ॥ वासिष्ठा दीर्घतपसस्तपो यत्र हि तेपिरे ।  

त्रिशङ्कुः सुमहातेजाः शतं परमभास्वरम्  ॥  १४  ॥   

यत्र तेपिर इति । गत्वेति शेषः । शतं वासिष्ठानिति । बह्वर्थे शतमित्येकत्वनिपातात् सामानाधिकरण्यम् ॥ १।५७।१४ ॥   

 ॥ १।५७।१५,१६ ॥ वासिष्ठान् संददर्शाथ तप्यमानान् १यशस्विनः ।  

सो ऽभिगम्य २महात्मानः सर्वानेव गुरोः सुतान्  ॥  १५  ॥   

अभिवाद्यानुपूर्व्येण ह्रिया किञ्चिदवाङ्मुखः ।  

अब्रवीत् ३सुमहात्मानः सर्वानेव कृताञ्जलिः  ॥  १६  ॥   

ह्रियेति । वसिष्ठप्रत्याख्यानजयेति शेषः । सुमहात्मानस्सर्वानिति । छान्दसो जस्  ॥  १६  ॥   

(१ मनस्विनःङ)  

(२ महातेजाःङ)  

(३ सुमहाभागान् सुमहातेजाःङ।) ॥ १।५७।१६ ॥   

 ॥ १।५७।१७ ॥ शरणं वः प्रपद्ये ऽहं शरण्यान् ४शरणागतः ।  

प्रत्याख्यातो ऽस्मि, भद्रं वः, वसिष्ठेन महात्मना  ॥  १७  ॥   

शरणागतःशरणं रक्षितारं रक्षित्रपेक्षया आगतः अहं शरण्यान्रक्षणसमर्थान् वःयुष्मानेव शरणं प्रपद्ये  ॥  १७  ॥   

(४ शरणं गतःङ।ज) ॥ १।५७।१७ ॥   

 ॥ १।५७।१८,१९ ॥ यष्टुकामो महायज्ञं तदनुज्ञातुमर्हथ ।  

गुरुपुत्रानहं सर्वान् नमस्कृत्य प्रसादये  ॥  १८  ॥   

शिरसा प्रणतो याचे ब्राह्मणान् तपसि स्थितान् ।  

ते मां भवन्तः सिद्ध्यर्थं याजयन्तु समाहिताः  ॥  १९  ॥   

ब्राह्मणान्अन्वर्थब्राह्मणान् । अत एवतपसि स्थितान् ॥ १।५७।१८,१९ ॥   

 ॥ १।५७।२०२१ ॥ सशरीरो यथा ऽहं हि देवलोकमवाप्नुयाम् ।  

प्रत्याख्यातो वसिष्ठेन गतिमन्यां तपोधनाः  ॥  २०  ॥   

गुरुपुत्रानृते सर्वान् नाहं पश्यामि कां चन ।  

१ इक्ष्वाकूणां हि सर्वेषां पुरोधाः परमा गतिः  ॥   

तस्मादनन्तरं सर्वे भवन्तो दैवतं मम  ॥  २१  ॥   

इत्यार्षे श्रीमद्रामायणे बालकाण्डे सप्तपञ्चाशः सर्गः  

--  

तस्मात्स्वकुलनृपतारकस्वकुलपुरोधसो वसिष्ठादनन्तरमित्यर्थः । कर(२१)मानः सर्गः ॥ १।५७।२१ ॥   

इति श्रीमद्रामायणामृतकतकटीकायां बालकाण्डे सप्तपञ्चाशः सर्गः  

  

