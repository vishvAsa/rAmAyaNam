+++
title = "०३२ कैशिकवंशकथा"
title_english = "032 Story of vishvAmitra"

+++
अथ द्वात्रिंशः सर्गः  

\[कुशनाभकन्योपाख्यानम्\]  

 ॥ १।३२।१ ॥ ब्रह्मयोनिर्महानासीत् कुशो नाम महातपाः ।  

अक्लिष्टव्रत र्धमश्च सज्जनप्रतिपूजकः  ॥  १  ॥   

एवं शोणाकूलप्रदेशवैभवप्रश्ने, अयं देशो मद्वश्यानामिति प्रतिपादनशेषतया निजान्वयः प्रकाश्यते--ब्रह्मयोनिरित्यादि । ब्रह्मयोनिः--ब्रह्मपुत्रःप्राजापत्यः, मन्वादिवत् क्षत्रक्षेत्रप्राधान्यात् क्षत्रियत्वम् । ऽक्लिशूविबाधनेऽ, अक्लिष्टंनिर्बाधं व्रतं धर्मश्च यस्य स तथा ॥ १।३२।१ ॥   

 ॥ १।३२।२ ॥ स महात्मा कुलीनायां युक्तायां सुगुणोल्बणान् ।  

वैदर्भ्यां जनयामास सदृशांश्चतुरस्सुतान्  ॥  २  ॥   

कुशाम्बं कुशनाभं च असूर्तरजसं वसुम् ।  

युक्तायांअशेषोत्तमस्त्रीगुणयुक्तायाम् । असूर्तेति । ऽप्रतूर्तसूर्तऽ इति निपातनम् विद्यते, सूर्तंनिस्सृतं रजो यस्य स तथा । ऽअच्ऽ इति योगविभागादच् ॥ १।३२।२ ॥   

 ॥ १।३२।३,४ ॥ दीप्तियुक्तान् महोत्साहान् क्षत्रधर्मचिकीर्षया  ॥  ३  ॥   

तानुवाच कुशः पुत्रान् धर्मिष्ठान् सत्यवादिनः ।  

क्रियतां पालनं पुत्राः धर्मं प्राप्स्यथ पुष्कलम्  ॥  ४  ॥   

पालनंक्षत्रधर्मपरिपालनम् ॥ १।३२।३ ॥   

 ॥ १।३२।५,६,७,८ ॥ ऋषेस्तु वचनं श्रुत्वा चत्वारो लोकसम्मताः ।  

निवेशं चक्रिरे सर्वे पुराणां नृवरास्तदा  ॥  ५  ॥   

कुशाम्बस्तु महातेजाः कौशाम्बीमकरोत् पुरीम् ।  

कुशनाभस्तु धर्मात्मा पुरं चक्रे महोदयम्  ॥  ६  ॥   

असूर्तरजसो राम धर्मारण्यं महीपतः ।  

चक्रे पुरवरं राजा वसुश्चक्रे गिरिव्रजम्  ॥  ७  ॥   

एषा वसुमती राम वसोस्तस्य महात्मनः ।  

एते शैलवराः पञ्च प्रकाशन्ते समन्ततः  ॥  ८  ॥   

एषेति । गिरिव्रजपर्यायेत्यर्थः । एषा इत्यपरोक्षनिर्देशः ॥ १।३२।५,६,७,८ ॥   

 ॥ १।३२।९ ॥ सुमागधी नदी रम्या मगधन् विश्रुता ऽययौ ।  

पञ्चानां शैलमुख्यानां मध्ये मालेव शोभते  ॥  ९  ॥   

सुमागाधीतत्संज्ञा । आययौ इति पदम् ॥ १।३२।९ ॥   

 ॥ १।३२।१० ॥ सैषा हि मागधी राम वसोस्तस्य महात्मनः ।  

पूर्वाभिचरिता राम सुक्षेत्रा सस्यमालिनी  ॥  १०  ॥   

हे राम एषा मागधीमगधादागतत्वेन तथासंज्ञा, एषा शोणा एतद्देशश्च मद्वंश्यस्य वसोर्भवति । सापूर्वां दिशमभि चरितंगमनं यस्यास्सा तथा, पूर्ववाहिनीति यावत् । सुक्षेत्रेति उभयपार्श्वयोरिति शेषः ॥ १।३२।१० ॥   

 ॥ १।३२।११ ॥ कुशानाभस्तु राजर्षिः कन्याशतमनुत्तमम् ।  

जनयामास धर्मात्मा घृताच्यां रघुनन्दन  ॥  १३  ॥   

घृताच्यांअप्सरस्स्त्रियाम् ॥ १।३२।११ ॥   

 ॥ १।३२।१२१४ ॥ तास्तु यौवनशालिन्यो रूपवत्यः खलङ्कृताः ।  

उद्यानभूमिमागम्य प्रावृषीव शतह्रदाः  ॥  १२  ॥   

गायन्त्यो नृत्यमानाश्च वादयन्त्यश्च सर्वशः ।  

आमोदं परमं जग्मुर्वराभरणभूषिताः  ॥  १३  ॥   

अथ ताश्चारुसर्वाङ्ग्यो रूपेणाप्रतिमा भुवि ।  

उद्यानभूमिमागम्य तारा इव घनान्तरे  ॥  १४  ॥   

आमोदंसन्तोषम् । उद्यानभूमिमागम्य धनान्तरेमेधमध्येताराःतारका इव रेजुः ॥ १।३२।१३,१४ ॥   

 ॥ १।३२।१५ ॥ ताः सर्वगुमसम्पन्ना रूपयौवनसंयुताः ।  

दृष्ट्वा सर्वात्मको वायुरिदं वचनमब्रवीत्  ॥  १५  ॥   

अहं वः कामये सर्वा भार्या मम भविष्यथ ।  

मानुषस्त्यज्यतां भावो दीर्घमायुरवाप्स्यथ  ॥  १६  ॥   

वायोर्वशीकरणार्थवादः--मानुषस्त्यज्यतामित्यादि । यदा भविष्यथ--तदा मानुष इति योज्यम् ॥ १।३२।१५,१६ ॥   

 ॥ १।३२।१७,१८ ॥ चलं हि यौवनं नित्यं मानुषेषु विशेषतः ।  

अक्षयं यौवनं प्राप्ता अमर्यश्च भविष्यथ  ॥  १७  ॥   

तस्य तद्वचनं श्रुत्वा वायोरक्लिष्टकर्मणः ।  

अपहास्य ततो वाक्यं कन्याशतमथाब्रवीत्  ॥  १८  ॥   

वायोर्वाक्यमपहास्येति । ऽतत्करोतिऽ इति ण्यन्ताल्ल्यप्, अपहासं कृत्वा ॥ १।३२।१८ ॥   

 ॥ १।३२।१९ ॥ अन्तश्चरसि भूतानां सर्वेषां त्वं सुरोत्तम  

प्रभावज्ञाः स्म ते सर्वाः किमस्मानवमन्यसे  ॥  १९  ॥   

सर्वाः वयं ते प्रभावज्ञाः स्म, स्येत्यव्ययमिति प्रागेवोक्तम् । त्वं चास्मत्प्रभावज्ञःकिमस्मानवमन्यसे ॥ १।३२।१९ ॥   

 ॥ १।३२।२० ॥ कुशनाभसुताः सर्वाः समर्थास्त्वां सुरोत्तम  

स्थानाच्च्यावयितुं देवं, रक्षामस्तु तपो वयम्  ॥  २०  ॥   

को भवतीनां प्रभाव इत्यतः--कुशेत्यादि । यस्माद्राजर्षेः कुशनाभस्य सर्वा वयं सुताः, अतः त्वां देवमपि स्थानात्वायुपदात् च्यावयितुं समर्था एव । अपि च सर्वा वयं तु तपःअक्षतयोनित्वरूपकन्याधर्मं रक्षामः ॥ १।३२।२० ॥   

 ॥ १।३२।२१ ॥ मा भूत् स कालो दुर्मेधः पितरं सत्यवादिनम् ।  

नावमन्यस्व, धर्मेण स्वयं वरमुपास्महे  ॥  २१  ॥   

हे दुर्मेधः स कालःमृत्युस्ते मा भूत् । धर्मेण स्वयमिति । पित्रा स्वयंस्वेच्छया क्रियमाणेन कन्यादानरूपेण यो वर आयाति तं वरमुपास्महे । वर्तमानसामीप्ये लट् ॥ १।३२।२१ ॥   

 ॥ १।३२।२२ ॥ पिता हि प्रभुरस्माकं दैवतं परमं हि नः ।  

यस्य नो दास्यति पिता स नो भर्ता भविष्यति  ॥  २२  ॥   

अयमेवार्थः स्पष्टं व्याख्यायते--पिता हीत्यादि ॥ १।३२।२२ ॥   

 ॥ १।३२।२३,२४ ॥ तासां तद्वचनं श्रुत्वा वायुः परमकोपनः ।  

प्रविश्य सर्वगात्राणि बभञ्ज भगवान् प्रभुः  ॥  २३  ॥   

ताः कन्या वायुना भग्ना विविशुर्नृपतेर्गृहम् ।  

प्रापतन् भुवि संभ्रान्ताः सलञ्जाः साश्रुलोचनाः  ॥  २४  ॥   

सलज्जा इति । अन्याय्यपतिप्रसङ्गतस्सलज्जाः ॥ १।३२।२३,२४ ॥   

 ॥ १।३२।२५ ॥ स च ता दयिता दीनाः कन्याः परमशोभनाः ।  

दृष्ट्वा भग्नास्तदा राजा संभ्रान्त इदमब्रवीत्  ॥  २५  ॥   

संभ्रान्तःपर्याकुलचित्तः ॥ १।३२।२५ ॥   

 ॥ १।३२।२६ ॥ किमिदं कथ्यतां पुत्र्यः को धर्ममवमन्यते ।  

कुब्जाः केन कृताः सर्वा वेष्टन्त्यो नाभिभाषथ  ॥  २६  ॥   

को धर्ममवमन्यत इति । बलात्कारं करोतीति यावत् ॥ १।३२।२६ ॥   

 ॥ १।३२।२६ ॥ एवं राजा विनिश्वस्य समाधिमकरोत् ततः  ॥  २६  ॥   

इत्यार्षे श्रीमद्रामायणे बालकाण्डे द्वात्रिंशः सर्गः  

--  

एवमिति । पृष्ट्वेति शेषः । समाधिमकरोदिति । किं वक्ष्यन्तीति तद्वचनश्रवणैकाग्रचित्तो ऽभूदित्यर्थः । इतर(२६ १२)मानः सर्गः ॥ १।३२।२६ ॥   

इति श्रीमद्रामायणामृतकतकटीकायां बालकाण्डे द्वात्रिंशः सर्गः  

  

