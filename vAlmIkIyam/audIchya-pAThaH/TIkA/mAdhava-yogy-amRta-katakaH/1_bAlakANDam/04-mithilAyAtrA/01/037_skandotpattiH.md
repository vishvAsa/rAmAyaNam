+++
title = "०३७ स्कन्दोत्पत्तिः"
title_english = "037 Legend of kaartikeya"

+++
अथ सप्तविंशः सर्गः  

\[कुमारसम्भवः\]  

 ॥ १।३७।१ ॥ तप्यमाने तपो देवे देवाः सर्षिगणाः पुरा ।  

सेनापतिमभीप्सन्तः पितामहमुपागमन्  ॥  १  ॥   

अथ यथाप्रतिज्ञमुक्तवैभवोपदेशः--तप्यमान इत्यादि । देवसेनाकार्यचिन्तामकृत्वेति शेषः । सेनापतिंस्वसेनारक्षकम् ॥ १।३७।१ ॥   

 ॥ १।३७।२ ॥ ततो ऽब्रुवन् सुरास्सर्वे भगवन्तं पितामहम् ।  

प्रणिपत्य सुरास्सर्वे सेन्द्राः साग्निपुरोगमाः  ॥  २  ॥   

तत इति । उपगमनानन्तरमित्यर्थः ॥ १।३७।२ ॥   

 ॥ १।३७।३ ॥ येन सेनापतिर्देव दत्तो भगवता पुरा ।  

तपः परममास्थाय तप्यते स्म सहोमया  ॥  ३  ॥   

किमब्रुवन्नित्यतः--येनेत्यादि । येन भगवतारुद्रेण सेनापतिः बीजजात्मना दत्तः, स तूष्णी तपस्तप्यतेअनुतिष्ठति । तपःकर्मकत्वाद्यगात्मनेपदकर्मवद्भावौ । स्मशब्दो वाक्यालङ्कारे ॥ १।३७।३ ॥   

 ॥ १।३७।४ ॥ यदत्रानन्तरं कार्यं लोकानां हितकाम्यया ।  

संविधत्स्व विधानज्ञ त्वं हि नः परमा गतिः  ॥  ४  ॥   

अनन्तरंबीजमात्रं दत्त्वा तस्योपरमानन्तरं तस्य पुत्राकारसम्पत्तये यत्संविधेयं तत् संविधत्स्व ॥ १।३७।४ ॥   

 ॥ १।३७।५ ॥ देवतानां वचः श्रुत्वा सर्वलोकपितामहः ।  

सान्त्वयन् मधुरैर्वाक्यैः त्रिदशानिदमब्रवीत्  ॥  ५  ॥   

सान्त्वयन् । इष्टकार्यालाभखिन्नानिति शेषः ॥ १।३७।५ ॥   

 ॥ १।३७।६ ॥ शैलपुत्र्या यदुक्तं तत् अप्रजाः सन्तु पत्नयः ।  

तस्या वचनमक्लिष्टं सत्यमेतन्न संशयः  ॥  ६  ॥   

यत्यस्मात् शैलपुत्र्या अप्रजा भविष्यथेति उक्तं, तत्तस्मात् न प्रजास्सन्तु वः । अत एव वः पत्नयश्च अप्रजाः, छान्दस इकारान्तप्रयुक्तो जसो गुणः । ननु भवह्बलात् तद्वचो ऽप्यन्यथयितव्यमित्याशङ्क्योच्यतेतस्या इत्यादि । अक्लिष्टमिति । परमापराधमूलतो ऽन्यायतः प्राप्तं यतस्तस्मात् सत्यमेव न संशयः । एवं पाङ्क्ते पाठे पाङ्क्ते च व्याख्याने स्थिते "न प्रजास्यथ" इति मृषोक्त्वा तव्द्याख्यानं चाह कश्चित् ॥ १।३७।६ ॥   

 ॥ १।३७।७ ॥ इयमाकाशगा गङ्गा यस्यां पुत्रं हुताशनः ।  

जनयिष्यति देवानां सेनापतिमरिन्दमम्  ॥  ७  ॥   

तर्हि का गतिरित्यपेक्षायामाह--इयमित्यादि । यस्यां जनयिष्यति सेयमस्तीति योजना ॥ १।३७।७ ॥   

 ॥ १।३७।८ ॥ ज्येष्ठा शैलेन्द्रदुहिता मानयिष्यति तत्सुतम् ।  

उमायास्तद्ब्रहुमतं भविष्यति न संशयः  ॥  ८  ॥   

उचितं चेदमेवेत्याह--ज्येष्ठेत्यादि । मानयिष्यतीति । स्वकनिष्ठापत्यत्वात् स्वापत्यवदिति शेषः ॥ १।३७।८ ॥   

 ॥ १।३७।९ ॥ तच्छ्रुत्वा वचनं तस्य कृतार्था रघुनन्दन  

प्रणिपत्य सुरास्सर्वे पितामहमपूजयन्  ॥  ९  ॥   

ते गत्वा पर्वतं राम कैलासं धातुमण्डितम् ।  

अग्निं नियोजयामासुः पुत्रार्थं सर्वदैवताः  ॥  २०  ॥   

ते कैलासं पर्वतं गत्वेति । तत्रैव भगवत्तेजो ऽनुप्रविष्टाग्नेरवस्थानात् ॥ १।३७।९,१० ॥   

 ॥ १।३७।१२ ॥ देवकार्यमिदं देव संविधत्स्व हुताशन  

शैलपुत्र्यां महातेजः गङ्गायां तेज उत्सृज  ॥  १२  ॥   

हे महातेज इति सम्बुद्धिः । शैलपुत्र्यां तेज उत्सृजेति । गङ्गायामैश्वरं तेज इत्यर्थः ॥ १।३७।१२ ॥   

 ॥ १।३७।१३ ॥ देवतानां प्रतिज्ञाय गङ्गामभ्येत्य पावकः ।  

गर्भं धारय वै देवि देवतानामिदं प्रियम्  ॥  १३  ॥   

देवतानां प्रतिज्ञायेति । तथा करोमीति प्रतिज्ञायेत्यर्थः ॥ १।३७।१३ ॥   

 ॥ १।३७।१४ ॥ तस्य तद्वचनं श्रुत्वा दिव्यं रूपमधारयत् ।  

दृष्ट्वा तन्महिमानं स समन्तादवशीर्यत  ॥  १४  ॥   

दिव्यं रूपमधारयदिति । स्रोतोरूपं मुक्त्वेति शेषः । अथ तस्या महिमानं दिव्यरूपवैभवं दृष्ट्वा सःईश्वरतेजोराशिः पारदः समन्तादवशीर्यत, व्यत्ययात्तङ् । न द्रुतिसंस्कारं प्राप्तमभूदित्यर्थः । उत्तमस्त्रीदर्शने रसेश्वरस्य तद्ग्रहणायोल्लालनं द्वियोजनपर्यन्तमिति सुप्रसिद्धम् ॥ १।३७।१४ ॥   

 ॥ १।३७।१५ ॥ समन्ततस्तदा देवीमभ्यषिञ्चत पावकः ।  

सर्वस्रोतांसि पूर्णानि गङ्गाया रघुनन्दन  ॥  १५  ॥   

एवं समन्ततो विकीर्णेन रसेश्वरेण पावको देवीमभ्यषिञ्चत । तेनाभिषिच्यमानेन रसेश्वरेण देवीसुषुम्नोलापिङ्गलादिनाडीरूपाणि सर्वस्रोतांसि पूर्णानिव्याप्तानि ॥ १।३७।१५ ॥   

 ॥ १।३७।१६ ॥ तमुवाच ततो गङ्गा सर्वदेवपुरोहितम् ।  

अशक्ता धारणे देव तव तेजः समुद्धतम् ।  

दह्यमाना ऽग्निना तेन संप्रव्यथितचेतना  ॥  १६  ॥   

सर्वदेवपुरोहितं--सर्वदेवानां पुरोयायी, हितकरश्च तथा । ऽअग्निमीळे पुरोहितंऽ ऽअग्निर्ब्रह्मा नृषदने विधत्तेऽ इत्यादेः बृहस्पत्यपरमूर्तिमानित्यर्थः । तव तेजस्समुद्धतंअग्नेरनुप्रवेशादाग्नेयेन तेजसा च समुद्धतं अत्युग्रशक्त्यैश्वरं तेजःतेजस इति यावत् । कृद्योगलक्षणषष्ठ्यभावश्छान्दसः । धारणे शक्ता न भवामि । अपि च--दह्यमानेत्यादि ॥ १।३७।१६ ॥   

 ॥ १।३७।१७ ॥ अथाब्रवीदिदं गङ्गां सर्वदेवहुताशनः ।  

इह हैमवते पादे गर्भो ऽयं सन्निवेश्यताम्  ॥  १७  ॥   

सर्वदेवात्मको हुताशनस्तथा ॥ १।३७।१७ ॥   

 ॥ १।३७।१८ ॥ श्रुत्वा त्वग्निवचो गङ्गा तं गर्भमतिभास्वरम् ।  

उत्ससर्ज महातेजः स्रोतोभ्यो हि तदा ऽनघ  

स्रोतोभ्यः उत्कृष्य हिमवत्पार्श्व उत्ससर्जेति योजना ॥ १।३७।१८ ॥   

 ॥ १।३७।१९,२० ॥ यदस्या निर्गतं तस्मात् तप्तजाम्बूनदप्रभ ।  

काञ्चनं धरणीं प्राप्तं हिरण्यममलं शुभम्  ॥  १९  ॥   

ताम्रं कार्ष्णायसं चैव तैक्ष्ण्यादेवाभ्यजायत ।  

मलं तस्याभवत्तत्र त्रपु सीसकमेव च ।  

तदेतद्धरणीं प्राप्य नानाधातुरवर्धत  ॥  २०  ॥   

यत्यस्मात् अस्याः निर्गतं, तस्मात् गङ्गागर्भनिस्सृतिसिद्धवेधसंस्कारवैभवादेव तत्तेजः धरणीं प्राप्तं सत् तप्तजाम्बूनदप्रभं--जम्बूनद्यां भवं जाम्बूनदंदशवर्णसुवर्णं । जाम्बूनदंद्रुतजाम्बूनदवर्णं सुवर्णं काञ्चनं प्रथमं अभवत् । पश्चात् अमलं निर्मलं, अत एव सुभदक्षिणालङ्गाराद्यर्हं हिरण्यं चाभवत् । ऽरजतं हिरण्यमभवत्ऽ इति श्रुतेर्हिरण्यशब्दः स्वर्णरजतसाधारणः । इदमुभयं क्रमात् शुद्धपारदगन्धप्राधान्यात् भवति । पारदे तैक्ष्ण्यैकरूपं मलमस्ति । गन्धे मालिन्यरूपं मलमस्ति । उभयमलमुक्तादग्निबन्धरसात् द्रुतप्राधान्यवेधे स्वर्णं, गन्धप्राधान्यवेधे रजतं, तीक्ष्णमलप्राधान्यवेधे तु ताम्रादिकं मालिन्यं, मलप्राधान्यवेधे तु त्रपुसीसन् । तदेवोक्तम्--ताम्रमित्यादि । तत्र बन्धरसे ऽपि यन्मूलं द्रुत्यादिसंस्कारवैकल्यादशोधितमभूत तस्याभिसम्बन्धात् त्रप्वादिकमभवदिति योजना । नानाधातुरवर्धतेति । उक्तरीत्येति शेषः ॥ १।३७।१९,२० ॥   

 ॥ १।३७।२१ ॥ निक्षिप्तमात्रे गर्भे तु तेजोभिरभिरञ्जितम् ।  

सर्वं पर्वतसन्नद्धं सौवर्णमभवद्वनम्  ॥  २१  ॥   

न केवलं तस्य स्पर्शवेधित्वं, अपि तु रूपवेधित्वमपीत्युच्यतेनिक्षिप्तेत्यादि । पर्वतसन्नद्धंस्वर्णपर्वतीभूतमहारससम्बद्धमिति यावत् ॥ १।३७।२१ ॥   

 ॥ १।३७।२२,२३ ॥ तं देशं तु ततो ब्रह्मा संप्राप्यैनमभाषत ।  

जातस्य रूपं यत्तस्मात् जातरूपं भविष्यति  ॥  २२  ॥   

जातरूपमिति ख्यातं तदाप्रभृति राघव  

सुवर्णं पुरुषव्याघ्र हुताशनसमप्रभम्  ॥  २३  ॥   

\[तृणवृक्षलतागुल्मं सर्वं भवति काञ्चनम्\]  

यदा काञ्चनीभूतो महारसो रूपवेधी जातस्तदाप्रभृति जातरूपमित्यपि ख्यातम् । जातं सौवर्णं रूपं यस्मात्, स्वासन्नस्य च तत्तथा ॥ १।३७।२२,२३ ॥   

 ॥ १।३७।२४ ॥ तं कुमारं ततो जातं सेन्द्राः सह मरुद्गणाः ।  

क्षीरसम्भावनार्थाय कृत्तिकाः समयोजयन्  ॥  २४  ॥   

तं कुमारं तत इति । सुवर्णपर्वतात्मना ऽवस्थितात्तत एव महारसादानन्दकन्दादिरसशास्त्रोपदिश्यमानरीत्या शब्दवेधित्वसंस्कारे च सति तत्रोच्यमानखेचरदिव्यदेहोत्पत्तिमार्गेण शनैर्जातो यो रुद्रकुमारः तं कुमारं क्षीरसम्भावनार्थायक्षीरपानप्रयोजनसिद्धये, कृत्तिका इति, ऽसुपां सुलुक्ऽ इत्यादिना भिसस्तु जस्, कृत्तिकाभिः समयोजयन् ॥ १।३७।२४ ॥   

 ॥ १।३७।२५ ॥ ताः क्षीरं जातमात्रस्य कृत्वा समयमुत्तमम् ।  

ददुः पुत्रो ऽयमस्माकं सर्वासामिति निश्चिताः  ॥  २५  ॥   

अथ ताः कृत्तिकाः अयमस्माकं सर्वासां पुत्रो भवतु इति कृतनिश्चयास्सत्यस्तादृशं उत्तमं समयंभावं स्तन्य प्रवृद्धिहेतुभूतं पुत्रभावं कृत्वा जातमाक्षस्य तस्य क्षीरं ददुः ॥ १।३७।२५ ॥   

 ॥ १।३७।२६ ॥ ततस्तु देवतास्सर्वाः कार्तिकेय इति ब्रुवन् ।  

पुत्रस्त्रैलोक्यविख्यातो भविष्यति न संशयः  ॥  २६  ॥   

ततःअनन्तरं तत एव हेतोः सर्वा देवताः स्वयं कार्तिकेय इति ब्रुवन्, अडभावः छान्दसः, उक्तवन्तः । अपि चायं पुत्रः कार्तिकेय इति त्रैलोक्यविख्यातश्च भविष्यतीति अब्रुवन् ॥ १।३७।२६ ॥   

 ॥ १।३७।२७ ॥ तेषां तद्वचनं श्रुत्वा स्कन्नं गर्भपरिस्रवे ।  

स्नापयन् परया लक्ष्म्या दीप्यमानं यथा ऽनलम्  ॥  २७  ॥   

अथ तेषांदेवानां स्वेष्टानुकूलं वचनं श्रुत्वा आदौ ईश्वरयोस्सकाशात् स्कन्नं, पश्चात् गङ्गाया गर्भात् परिस्रवे सति तत्संस्कारतो लक्ष्म्या परया दीप्यमानं अनलंअनलबहुस्पर्शंतं सुग्रहप्रयोजनशैत्योपचारसिद्धये स्नापयन् । स्तन्यैरिति शेषः ॥ १।३७।२७ ॥   

 ॥ १।३७।२८ ॥ स्कन्द इत्यब्रुवन् देवाः स्कन्नं गर्भपरिस्रवात् ।  

कार्तिकेयं महाभागं काकुत्स्थ ज्वलनोपमम्  ॥  २८  ॥   

एवं कृत्तिकाभिः पुत्रत्वेन स्वीकृत्य स्तन्यपानानन्तरं पूर्वं कार्तिकेयत्वेनोक्तमुच्यमानविशेषणकं तं प्रागुक्तरीत्या स्कन्नगर्भपरिस्रुतत्वहेतोः स्कन्द इति अन्वर्थनाम च चक्रुरित्यर्थः ॥ १।३७।२८ ॥   

 ॥ १।३७।२९ ॥ गृहीत्वा क्षीरमेकाह्ना सुकुमारवपुस्तदा ।  

अजयत् स्वेन वीर्येण दैत्यसैन्यगणान् विभुः  ॥  २९  ॥   

एवं षण्मुखेन यावदपेक्षं क्षीर गृहीत्वा एकाह्नैवएकदिनेनैव, ऽराजाहःऽ इति टजभावो ऽनित्यत्वात्, सुकुमारवपुःआप्यायनेन कोमलसुन्दरपुष्टवपुरभवत् । तथा शनैः प्रवृद्धो दैत्यगणानजयत् ॥ १।३७।२९ ॥   

 ॥ १।३७।३० ॥ प्रादुर्भूतं ततः क्षीरं कृत्तिकानामनुत्तमम् ।  

षण्णां षडाननो भूत्वा जग्राह स्तनजं पयः  ॥  ३०  ॥   

अनन्तरं पानार्थमपि कृत्तिकानां क्षीरं प्रादुर्भूतं । तच्च षण्णां स्तनजक्षीरं अचिन्त्यशक्तित्वाद्दाहातिशयेन च षण्मुखो भूत्वा जग्राह ॥ १।३७।३० ॥   

 ॥ १।३७।३१ ॥ सुरसेनागणपतिं ततस्तमतुलद्युतिम् ।  

अभ्यषिञ्चन् सुरगणाः समेत्याग्निपुरोगमाः  ॥  ३१  ॥   

तत इति । यतो ऽसुरगणमजयत् तत एव हेतोरित्यर्थः ॥ १।३७।३१ ॥   

 ॥ १।३७।३२ ॥ एष ते राम गङ्गाया विस्तरो ऽभिहितो मया ।  

कुमारसम्भवश्चैव धन्यः पुण्यस्तथैव च  ॥  ३२  ॥   

उपसंहारःएष इत्यादि । विस्तर इति । चरितविस्तर इति यावत् ॥ १।३७।३२ ॥   

 ॥ १।३७।३३ ॥ भक्तश्च यः कार्तिकेये काकुत्स्थ भुवि मानवः ।  

आयुष्मान् पुत्रपौत्रैश्च स्कन्दसालोक्यतां व्रजेत्  ॥  ३३  ॥   

इत्यार्षे श्रीमद्रामायणे बालकाण्डे सप्तत्रिंशः सर्गः  

--  

सालोक्यतां, स्वार्थिकःष्यञ्, सलोकतां व्रजेत् । इमं कुमारसम्भवसर्गं पठन्निति शेषः । गङ्गा(३३)मानः सर्गः ॥ १।३७।३३ ॥   

इति श्रीमद्रामायणामृतकतकटीकायां बालकाण्डे सप्तित्रंशः सर्गः  

  

