+++
title = "०३१ मिथिला-प्रस्थानम्"
title_english = "031 rAma travel to mithila city"

+++
अथ एकत्रिंशः सर्गः  

\[मिथिलाप्रस्थानम्  

 ॥ १।३१।१ ॥ अथ तां रजनीं तत्र कृतार्थौ रामलक्ष्मणौ ।  

ऊषतुर्मुदितौ वीरौ प्रहृष्टेनान्तरात्मना  ॥  १  ॥   

एवं स्वयज्ञविघ्ननिवृत्तिनान्तरप्रयोजनं सर्वास्त्रशक्तिसम्बन्धानुग्रहं कृत्वा भगवान् विश्वामित्रस्ततस्सहजलक्ष्मीशक्तिसम्बन्धानुग्रहाय प्रवर्ततेअथ तामित्यादि । तत्रेति । यज्ञशालायामित्यर्थः ॥ १।३१।१ ॥   

 ॥ १।३१।२ ॥ प्रभातायां तु शर्वर्यां कृतपौर्वाह्णिकक्रियौ ।  

विश्वामित्रं मुनिंश्चान्यान् सहितावभिजग्मतुः  ॥  २  ॥   

कृता पौर्वाह्णिकी क्रिया याभ्यां तौ तथा । ऽपुंवत्कर्मधारयऽ इति पुंवद्भावः । सहितौयुगपत्समवेतौ ॥ १।३१।२ ॥   

 ॥ १।३१।३ ॥ अभिवाद्य मुनिश्रेष्ठं ज्वलन्तमिव पावकम् ।  

ऊचतुर्मधुरोदारं वाक्यं मधुरभाषिणौ  ॥  ३  ॥   

मुनिश्रेष्ठंविश्वामित्रम् ॥ १।३१।३ ॥   

 ॥ १।३१।४ ॥ इमौ स्म मुनिशार्दूल किङ्करौ समुपागतौ ।  

आज्ञापय यथेष्टं वै शासनं करवाम किम्  ॥  ४  ॥   

स्मेत्यव्ययम्, समुपागतौ स्मआगतावभूव ॥ १।३१।४ ॥   

 ॥ १।३१।५ ॥ एवमुक्तस्ततस्ताभ्यां सर्व एव महर्षयः ।  

विश्वामित्रं पुरस्कृत्य रामं वचनमब्रुवन्  ॥  ५  ॥   

एवं विश्वामित्रनियोगप्रार्थनायां विश्वामित्रेण कृता या रामविसर्जनशङ्का तव्द्यावृत्तये रामाभ्युदयसंपिपादयिषवः ऋषय एव रामं कृत्यविषेशे नियुञ्जत इत्युच्यते--एवमुक्त इत्यादि । विश्वामित्रं पुरस्कृत्येति । कृतविश्वामित्रानुमतिका इति यावत् ॥ १।३१।५ ॥   

 ॥ १।३१।६ ॥ मैथिलस्य नरश्रेष्ठ जनकस्य भविष्यति ।  

यज्ञः परमधर्मिष्ठस्तस्य यास्यामहे वयम्  ॥  ६  ॥   

मिथिलाया ईश्वरो मैतिलः, ऽतस्येश्वरःऽ इत्यणम् । अतिशयेन धर्मवान्धर्मिष्ठः, इष्ठनि, ऽविन्मतोर्लुक्ऽ इति मतुपो लुक् । वयमिति । सविश्वामित्रा इत्यर्थः ॥ १।३१।६ ॥   

 ॥ १।३१।७ ॥ त्वं चैव नरशार्दूल सहास्माभिर्गमिष्यसि ।  

अद्भुतं च धनूरत्नं तत्र तद्द्रष्टुमर्हसि  ॥  ७  ॥   

यदा अस्माभिस्सह गमिष्यसि तदा अद्भुतमिति योज्यम् । धनूरत्नमिति । धनेरौणादिक उस्प्रत्ययः, धनुश्च तद्र्त्नं तथा ॥ १।३१।७ ॥   

 ॥ १।३१।८ ॥ तद्धि पूर्वं नरश्रेष्ठ दत्तं सदसि दैवतैः ।  

अप्रमेयबलं घोरं मखे परमभास्वरम्  ॥  ८  ॥   

तद्धि धनूरत्नं माहेश्वरम्, पूर्वंपूर्वस्मिन् काले, देवान् यजतः सीरध्वजाख्यस्य प्राचीनजनकस्य यज्ञसदसि देवैस्तन्नगर एव सन्तानपरम्परया ऽवस्थानार्थं दत्तं अतस्तत्र तिष्ठतीति शेषः । अप्रमेयबलत्वादि विशेषणं तत् मुखे जनकीये द्रक्ष्यसीत्यनुकर्षः ॥ १।३१।८ ॥   

 ॥ १।३१।९ ॥ नास्य देवा न गन्धर्वा नासुरा न च राक्षसाः ।  

कर्तुमारोपणं शक्ता न कथञ्चन मानुषाः  ॥  ९  ॥   

पूर्वमद्धुतमित्युक्तं, कीदृशं तदित्यपेक्षायामुच्यते--नास्येत्यादि । आरोपणमिति । ज्यारोपणमिति यावत् ॥ १।३१।९ ॥   

 ॥ १।३१।१० ॥ धनुषस्तस्य वीर्यं तु जिज्ञासन्तो महीक्षितः ।  

न शेकुरारोपयितुं राजपुत्रा महाबलाः  ॥  १०  ॥   

जिज्ञासन्त इति । जिज्ञासमाना इति यावत् । राजवेश्मन्यर्चितमिति योजना (?) ॥ १।३१।१० ॥   

 ॥ १।३१।११ ॥ तद्धनुर्नरशार्दूल मैथिलस्य महात्मनः ।  

तत्र द्रक्ष्यसि काकुत्स्थ यज्ञं चाद्भुतदर्शनम्  ॥  ११  ॥   

तत्र द्रक्ष्यसीति । मिथिलायां राजवेश्मनीत्यर्थः ॥ १।३१।११ ॥   

 ॥ १।३१।१२ ॥ तद्धि यज्ञफलं तेन मेथिलेनोत्तमं धनुः ।  

याचितं नरशार्दूल सुनाभं सर्वदैवतैः  ॥  १२  ॥   

कुतस्तादृशस्य धनुषः तत्र स्थितिरित्यतः--तद्धीत्यादि । उत्तमं धनुः मैथिलेन निजयज्ञप्रीतदेवेभ्यो निजवेश्मनि नित्यस्थिति याचितम्, सर्वदैवतैश्च तथा दत्तस्थितिकं, तस्य यज्ञफलतया तत्र प्राप्तस्थितिकमित्यर्थः । सुनाभंशोभना नाभीमुष्टिबन्धस्थानं यस्य तत् तथा । ऽअच्प्रत्यन्वयऽ इत्यत्र अचीति योगविभागादच् ॥ १।३१।१२ ॥   

 ॥ १।३१।१३ ॥ आयागभूतं नृपतेस्तस्य वेश्मनि राघव  

अर्चितं विविधैर्गन्धैर्माल्यैश्चागरुगन्धिभिः  ॥  १३  ॥   

तद्धनुरतस्तस्य नृपतेर्वेश्मनि आयागभूतंयज्यत इति यागः, कर्मणि घञ्, यजनीयदेवतेति यावत्, तद्भावं प्राप्तं तथा । अत एवअर्चितमित्यादि ॥ १।३१।१३ ॥   

 ॥ १।३१।१४ ॥ एवमुक्त्वा मुनिवरः प्रस्थानमकरोत्तदा ।  

सर्षिसङ्घः सकाकुत्स्थः आमन्त्र्य वनदेवताः  ॥  १४  ॥   

एवमुक्त्वेति । स्वशिष्यमहर्षिसङ्घद्वारेणेति यावत् । मुनिवरःविश्वामित्रः । वनाधिष्ठात्र्यो देवताःवनदेवताः ॥ १।३१।१४ ॥   

 ॥ १।३१।१५ ॥ स्वस्ति वो ऽस्तु गमिष्यामि सिद्धस्सिद्धाश्रमादहम् ।  

उत्तरे जाह्नवीकूले हिमवन्तं शिलोच्चयम्  ॥  १५  ॥   

सिद्धःसिद्धयज्ञो ऽहम् । क्क गमिष्यसीत्यपेक्षायां--उत्तरमित्यादि । उत्तरे जाह्नवीकूले वर्तमानं हिमवन्तं शिलोच्चयं गमिष्यामीत्यनुकर्षः ॥ १।३१।१५ ॥   

 ॥ १।३१।१६ ॥ प्रदक्षिणं ततः कृत्वा सिद्धाश्रममनुत्तमम् ।  

उत्तरां दिशमुद्दिश्य प्रस्थातुमुपचक्रमे  ॥  १६  ॥   

तं प्रयान्तं मुनिवरमन्वयादनु सारिणम् ।  

शकटीशतमात्रं च प्रायेण ब्रह्मवादिनाम्  ॥  १७  ॥   

अनुसारिणंउत्तरदिगनुसृत्य गच्छन्तं, प्रायेणबाहुल्येन ब्रह्मवादिनां शकटीशतमात्रंशकट्यारोपिताग्निहोत्रसंभारादिमच्छतप्रमाणं अनुजग्मुरित्यग्रेण सम्बन्धः ॥ १।३१।१७ ॥   

 ॥ १।३१।१८ ॥ मृगपक्षिगणाश्चैव सिद्धाश्रमनिवासिनः ।  

अनुजग्मुर्महात्मानं विश्वामित्रं महामुनिम्  ॥  १८  ॥   

निवर्तयामास ततः पक्षिसङ्घान् मृगानपि ।  

पक्ष्यादीन्निवर्तयामासेत्यनेन ऋषीणामनिवर्तनमुक्तम् ॥ १।३१।१८ ॥   

 ॥ १।३१।१९ ॥ ते गत्वा दूरमध्वानं लम्बमाने दिवाकरे ।  

वासं चक्रुर्मुनिवराः शोणाकूले समागताः  ॥  १९  ॥   

तदेवोच्यते--गत्वेत्यादि । शोणेति काचिन्नदी । शोणस्तु नदः पुल्लिङ्गः । स एव वा शोणेत्यपि व्यपदिश्यते ॥ १।३१।१९ ॥   

 ॥ १।३१।२० ॥ ते ऽस्तं गते दिनकरे स्नात्वा हुतहुताशनाः ।  

विश्वामित्रं पुरस्कृत्य निषेदुरमितौजसः  ॥  २०  ॥   

अस्तं गत इति । अस्तं गमिष्यतीति यावत् ॥ १।३१।२० ॥   

 ॥ १।३१।२१,२२,२३ ॥ रामो ऽपि सहसौमित्रिर्मुनींस्तानभिपूज्य च ।  

अग्रतो निषसादाथ विश्वामित्रस्य धीमतः  ॥  २१  ॥   

अथ रामो महातेजा विश्वामित्रं महामुनिम् ।  

भगवन् किं नु देशो ऽयं समृद्धवनशोभितः ।  

श्रोतुमिच्छामि, भद्रं ते, वक्तुमर्हसि तत्त्वतः  ॥  २३  ॥   

अयं देश इति । शोणाकूलप्रदेश इत्यर्थः । किं नु--किंवैभव इत्यर्थः ॥ १।३१।२३ ॥   

 ॥ १।३१।२४ ॥ चोदितो रामवाक्येन कथयामास सुव्रतः ।  

तस्य देशस्य निखिलमृषिमध्ये महातपाः  ॥  २४  ॥   

इत्यार्षे श्रीमद्रामायणे बालकाण्डे एकत्रिंशः सर्गः  

--  

निखिलमिति । वैभवमिति शेषः । खंवा (२४) मानः सर्गः ॥ १।३१।२४ ॥   

इत्यार्षे श्रीमद्रामायणामृतकतकटीकायां बालकाण्डे एकत्रिंशः सर्गः  

  

