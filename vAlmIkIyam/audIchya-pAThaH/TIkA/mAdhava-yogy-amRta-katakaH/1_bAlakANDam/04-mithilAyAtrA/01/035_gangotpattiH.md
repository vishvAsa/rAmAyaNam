+++
title = "०३५ गङ्गोत्पत्तिः"
title_english = "035 Legend of River Ganga"

+++
अथ पञ्चत्रिंशः सर्गः  

\[उमागङ्गोत्पत्तिकथनम्\]  

 ॥ १।३५।१ ॥ उपास्य रात्रिशेषं तु शोणाकूले महर्षिभिः ।  

निशायां सुप्रभातायां विश्वामित्रो ऽभ्यभाषत  ॥  १  ॥   

एवं रामस्य देशविषयप्रश्नप्रसङ्गे स्ववंशविषयिणीं पुण्यकथामुपवर्ण्य तथैव बाल्यवशात् तदज्ञानप्रवृत्तरामप्रश्नेषु काव्यपरमपुरुषार्थसाधकत्वप्रयोजकानां पुण्यकथान्तराणामप्यन्तरान्तरा रामचरितमुपदेशः । उपास्येत्यादि । रात्रिंशेषं तु शोणाकूले उपास्यनिद्रया अतीत्यअतिवाह्य ॥ १।३५।१ ॥   

 ॥ १।३५।२ ॥ सुप्रभाता निशा राम पूर्वा सन्ध्या प्रवर्तते ।  

उत्तिष्ठोत्तिष्ठ, भद्रं ते, गमनायाभिरोचय  ॥  २  ॥   

गमनायगमनं कर्तुम्, ऽक्रियार्थोपपदस्यऽ इति चतुर्थी ॥ १।३५।२ ॥   

 ॥ १।३५।३ ॥ तच्छ्रुत्वा वचनं तस्य कृत्वा पौर्वाह्णिकीं क्रियाम् ।  

गमनं रोचयामास वाक्यं चेदमुवाच ह  ॥  ३  ॥   

पूर्वाह्णे भवा पौर्वाह्णीकी, ऽकालात् ठञ्ऽ ॥ १।३५।३ ॥   

 ॥ १।३५।४ ॥ अयं शोणः शुभजलो ऽगाधः पुलिनमण्डितः ।  

कतरेण पथा ब्रह्मन् सन्तरिष्यामहे वयम्  ॥  ४  ॥   

अयं शोण इति । शोणैव शोण इति व्यपदिश्यते । कतरेण पथा सन्तरिष्यामह इति प्रश्नबीजम्अगाध इति । ऽअगाधमतलस्पर्शेऽ इति निघण्टुः ॥ १।३५।४ ॥   

 ॥ १।३५।५ ॥ एवमुक्तस्तु रामेण विश्वामित्रेण धीमता ।  

एष पन्था मयोद्दिष्टो येन यान्ति महर्षयः  ॥  ५  ॥   

एष इत्यादि । येन सर्वे महर्षयो यान्ति, एष एव पन्था मया बालस्य तवापि गमनयोग्य उद्दिष्टःनिश्चितः ॥ १।३५।५ ॥   

 ॥ १।३५।६,७ ॥ ते गत्वा दूरमध्वानं गते ऽर्धदिवसे तदा ।  

जाह्नवीं सरितां श्रेष्ठां ददृशुर्मुनिसेविताम्  ॥  ६  ॥   

तां दृष्ट्वा पुण्यसलिलां हंससारससेविताम् ।  

बभूवुर्मुनयः सर्वे मुदिताः सहराघवाः  ॥  ७  ॥   

सारसः  ॥  ७  ॥   

सरस्तीरे ततश्चक्रुः त आवासपरिग्रहम् ।  

आवासाय परिगृह्यत इति आवासपरिग्रहः, सम्मार्जनादिना आवासस्थानञ्चक्रुरिति यावत् ॥ १।३५।६,७ ॥   

 ॥ १।३५।८,९ ॥ अथ स्नात्वा यथान्यायं संतर्प्य पितृदेवताः  ॥  ८  ॥   

हुत्वा चैवाग्निहोत्राणि प्राश्य चामृतवद्धविः ।  

विविशुर्जाह्नवीतीरे शुचौ मुदितमानसाः  ॥  ९  ॥   

विश्वामित्रं महात्मानं परिवार्य समन्ततः ।  

अमृतवत्अमृततुल्यं हविःपञ्चयज्ञाद्यवशिष्टमन्नं हि तथा ऽयज्ञशिष्टामृतभुजो यान्ति ब्रह्म सनातनम्ऽ इति ॥ १।३५।८,९ ॥   

 ॥ १।३५।१०,११ ॥ अथ तत्र तदा रामो विश्वामित्रमधाब्रवीत्  ॥  १०  ॥   

भगवन् श्रोतुमिच्छामि गङ्गां त्रिपथगां नदीम् ।  

त्रैलोक्यं कथमाक्रम्य गता नदनदीपतिम्  ॥  ११  ॥   

गङ्गां श्रोतुमिति । गङ्गाविषयकं किञ्चित् श्रोतव्यमिति यावत् । किं तदित्यतःत्रैलोक्येत्यादि । त्रैलोक्यमाक्रम्येति । स्वकस्स्रोतोभेदेनेति शेषः ॥ १।३५।१०,११ ॥   

 ॥ १।३५।१२ ॥ चोदितो रामवाक्येन विश्वामित्रो महामुनिः ।  

वृद्धिं जन्म च गङ्गाया वक्तुमेवोपचक्रमे  ॥  १२  ॥   

वृद्धिः त्रैलोक्यव्याप्तिरूपिणी ॥ १।३५।१२ ॥   

 ॥ १।३५।१३ ॥ नगेन्द्रो हिमवान्नाम धातूनामाकरो महान् ।  

तस्य कन्याद्वयं राम रूपेणाप्रतिमं भुवि  ॥  १३  ॥   

धातूनांअयस्ताम्रादिधातूनाम् ॥ १।३५।१३ ॥   

 ॥ १।३५।१४ ॥ या मेरुदुहिता राम तयोर्माता सुमध्यमा ।  

नाम्ना मनोरमा नाम पत्नी हिमवतः प्रिया  ॥  १४  ॥   

मेरोर्दुहिता मेरुदुहिता । तयोरिति । कन्ययोरित्यर्थः । मनोरमेति मेनाया नाम ॥ १।३५।१४ ॥   

 ॥ १।३५।१५,१६ ॥ तस्यां गङ्गेयमभवत् ज्येष्ठा हिमवतः सुता ।  

उभा नाम द्वितीया ऽभूत् नाम्ना तस्यैव राघव  ॥  १५  ॥   

अथ ज्येष्ठां सुरास्सर्वे देवतार्थचिकीर्षया ।  

शैलेन्द्रं वरयामासुः गङ्गां त्रिपथगां नदीम्  ॥  १६  ॥   

देवतार्थचिकीर्षयादेवतानां प्रयोजनसम्पादनेच्छया । देवताप्रयोजनं च स्वर्लोकस्नानपानादिः, वक्ष्यमाणभगवद्वीर्यधारणं च । त्रयश्च ते पन्थानः, ऽऋक्पूःऽ इत्यकारस्समासान्तः, त्रिपथात् गच्छतीति तथा ॥ १।३५।१६ ॥   

 ॥ १।३५।१७ ॥ ददौ धर्मेण हिमवान् तनयां लोकपावनीम् ।  

स्वच्छन्दपथगां गङ्गां त्रैलोक्यहितकाम्यया  ॥  १७  ॥   

धर्मेणधर्ममार्गेण ददौ । ननु देवप्रयोजनाय कथं स्वर्गमनम् न हि जलमाकाशे तिष्ठतीत्यत्रोक्तम्स्वच्छन्दपथगामिति । स्वच्छन्दःस्वेच्छा, तदायत्तः पन्थाः, प्राग्वदकारः, तेन गच्छतीति तथा । ऽडो ऽन्यत्रा ऽपिऽ इति डः । अभ्रजलवत् परिवहादिमहावाय्वैकाधारा भवतीति स्वच्छन्दगतिता ॥ १।३५।१७ ॥   

 ॥ १।३५।१८,१९ ॥ प्रतिगृह्य त्रिलोकार्थं त्रिलोकहितकारिणः ।  

गङ्गामादाय ते ऽगच्छन् कुतार्थेनान्तरात्मना  ॥  १८  ॥   

या चान्या शैलदुहिता कन्या ऽ ऽसीद्रघुनन्दन  

उग्रं सा व्रतमास्थाय तपस्तेपे तपोधना  ॥  १९  ॥   

अथ द्वितीयां कन्यां कस्मै ददाविति प्रसङ्गात् तस्य प्रतिपादनं--या चेत्यादि ॥ १।३५।१८,१९ ॥   

 ॥ १।३५।२०२३ ॥ उग्रेण तपसा युक्तां ददौ शैलवरः सुताम् ।  

रुद्रायाप्रतिरूपाय उमां लोकनमस्कृताम्  ॥  २०  ॥   

एते ते शैलराजस्य सुते लोकनमस्कृते ।  

गङ्गा च सरितां श्रेष्ठा उमा देवी च राघव  ॥  २१  ॥   

एतत्ते सर्वमाख्यातं यथा त्रिपथगा नदी ।  

खं गता प्रथमं तात गतिं गतिमतां वरा  ॥  २२  ॥   

सैषा सुरनदी रम्या शैलेन्द्रस्य सुता तदा ।  

सुरलोकं समारूढा विपापा जलवाहिनी  ॥  २३  ॥   

इत्यार्षे श्रीमद्रामायणे बालकाण्डे पञ्चत्रिंशः सर्गः  

--  

एतत्त इति । गङ्गोमयोरुत्पत्यादिकमित्यर्थः । यथा त्रिपथगामिनीभवति गङ्गा, तथा प्रतिपादयामीति शेषः । तदेव क्रियते--खमित्यादि । तावच्छब्दो वाक्यालङ्कारे । प्रथमं तावत् खंस्वात्मिकां गतिं गता पश्चात् सुरलोकं च समारूढा अभवत् । अंगार (२३ १२)मानः सर्गः ॥ १।३५।२०२३ ॥   

इत्यार्षे श्रीमद्रामायणामृतकतकटीकायां बालकाण्डे पञ्चत्रिंशः सर्गः  

  

