+++
title = "०१८ रामजन्म"
title_english = "018 Rama Bharata Lakshmana and Shatrughna took births"

+++
अथ अष्टादशः सर्गः  

\[श्रीरामाद्यवतारः, विश्वामित्रागमनं च\]  

 ॥ १।१८।१ ॥ निर्वृत्ते तु क्रतौ तस्मिन् हयमेधे महात्मनः ।  

प्रतिगृह्य सुरा भागान् प्रतिजग्मुर्यथागतम्  ॥  १  ॥   

एवं प्रासङ्गिकावयवदेवताः प्रसङ्गादुक्त्वा प्रकृतप्रधानदेवता प्रतिपाद्यते--निर्वृत्ते त्वित्यादि । ऽपुत्रोत्पत्तिं विचिन्तयन्ऽ (श्लो।७) इत्यन्तो वृत्तानुवादः । निर्वृत्ते--समाप्ते । हयमेध इति । स्वोपकार्यपुत्रेष्टियुत इति शेषः ॥ १।१८।१ ॥   

 ॥ १।१८।२ ॥ समाप्तदीक्षानियमः पत्नीगणसमन्वितः ।  

प्रविवेश पुरीं राजा सभृत्यबलवाहनः  ॥  २  ॥   

प्रविवेशप्रवेशाभिमुखो बभूव ॥ १।१८।२ ॥   

 ॥ १।१८।३ ॥ यथार्हं पूजितास्तेन राज्ञा वै पृथिवीश्वराः ।  

मुदिताः प्रययुर्देशान् प्रणम्य मुनिपुङ्गवम्  ॥  ३  ॥   

मुनिपुङ्गवः वसिष्ठः । पुरोहित आश्रयणीयः किल ॥ १।१८।३ ॥   

 ॥ १।१८।४ ॥ श्रीमतां गच्छतां तेषां स्वपुराणि पुरात्ततः ।  

बलानि राज्ञां शुभ्राणि प्रहृष्टानि चकाशिरे  ॥  ४  ॥   

शुभ्राणीति । दशरथदत्तवस्त्राभरणादितो ऽत्युज्वलानि । तत एव हेतोः प्रहर्षः ॥ १।१८।४ ॥   

 ॥ १।१८।५ ॥ गतेषु पृथिवीशेषु राजा दशरथस्तदा ।  

प्रविवेश पुरीं श्रीमान् पुरस्कृत्य द्विजोत्तमान्  ॥  ५  ॥   

द्विजोत्तमाःवसिष्ठाद्याः ॥ १।१८।५ ॥   

 ॥ १।१८।६ ॥ शान्तया प्रययौ सार्धमृश्यशृङ्गस्सुपूजितः ।  

अनुगम्यमानो राज्ञा ऽथ सानुयात्रेण धीमता ॥ १।१८।६ ॥   

अनुगम्यमान इति ऋश्यशृङ्गविशेषणं । आर्षं गुरुलध्वक्षरवैषम्यम् ॥ १।१८।६ ॥   

 ॥ १।१८।७ ॥ एवं विसृज्य तान् सर्वान् राजा सम्पूर्णमानसः ।  

उवास सुखितस्तत्र पुत्रोत्पत्तिं विचिन्तयन्  ॥  ७  ॥   

एवं विसृज्येति । एवं द्विजैस्सह प्रविश्य तांश्च विसृज्येत्यर्थः ॥ १।१८।७ ॥   

 ॥ १।१८।८११ ॥ ततो यज्ञे समाप्ते तु ऋतूनां षट् समत्ययुः ।  

ततश्च द्वादशे मासे चैत्रे नावमिके तिथौ  ॥  ८  ॥   

नक्षत्रे ऽदितिदैवत्ये स्वोच्चसंस्थेषु पञ्चसु ।  

ग्रहेषु कर्कटे लग्ने वाक्पताविन्दुना सह  ॥  ९  ॥   

प्रोद्यमाने जगन्नाथं सर्वलोकनमस्कृतम् ।  

कौसल्या ऽजनयद्रामं सर्वलक्षणसंयुतम्  ॥  १०  ॥   

विष्णोरर्धं महाभागं पुत्रमैक्ष्वाकनन्दनम् ।  

कौसल्या शुशुभे तेन पुत्रेणामिततेजसा  ॥  ११  ॥   

यथा वरेण देवानामदितिर्वज्रपाणिना ।  

द्वादश इति । ऽतस्य पूरणेऽ इति डट् । चैत्रे मास इति । चैत्री पौर्णमास्यस्मिन् मास इति चैत्रः । ऽसा ऽस्मिन् पौर्णमासीतिऽ इति संज्ञायामण् । नवम्या संसृष्टं नावमिकम्, ऽसंसृष्टेऽ इति ठक् । ऽतदाद्यास्तिथयो द्वयोःऽ इति पुंस्त्वम्, नवमीतिथावित्यर्थः । अदितिदैवत्ये नक्षत्र इति । पुनर्वसुनक्षत्र इति यावत् । देवतान्तात्तदर्थ्ये यक् छान्दसः । स्वोच्चसंस्थेषुस्वस्वोच्चस्थानगतेषु पञ्चसु ग्रहेषुसूर्याङ्गारकसौरिबृहस्पतिशुक्रेषु । सामान्यतो ग्रहाणामुच्चस्थानानि तु ऽअजवृषभमृगाङ्गनाकुलीरा झषवणिजौ च दिवाकरादि तुङ्गःऽ इति ।  

वाक्पतिःबृहस्पतिः । इन्दुना सह प्रोद्यमान इति--पुनर्वसुनक्षत्रस्य कर्कटकराशित्वादेव इन्दुः तत्र । कर्कटकस्तु बृहस्तेरुच्चस्थानम् । सूर्यो ऽपि स्वोच्चे मेषे स्थितः । एवं मन्दाङ्गारकशुक्रास्तदानीं तुलामकरमीनस्था इति ज्ञेयम् । राममिति । रमन्ते ऽस्मिन् लोका इत्यधिकरणेघञ् । विष्णोरर्धमिति । विष्ण्वंशस्य पायसस्य प्रथमप्रविभागप्राधान्येन सिद्धम् । ऐक्ष्वाकस्यदशरथस्य नन्दनम् । ऽदाण्डिनायनऽ इत्यादिना उकारलोपः । वरःश्रेष्ठः ॥ १।१८।८११ ॥   

 ॥ १।१८।१२ ॥ भरतो नाम कैकेय्यां जज्ञे सत्यपराक्रमः  ॥  १२  ॥   

साक्षाद्विष्णोश्चतुर्भागः सर्वैः समुदितो गुणैः ।  

चतुर्भाग इति । चतुंरंशोपेतो भागः पायसार्धभागप्राधान्यसिद्धः ॥ १।१८।१२ ॥   

 ॥ १।१८।१३ ॥ अथ लक्ष्मणशत्रुघ्नौ सुमित्रा ऽजनयत् सुतौ  ॥  १३  ॥   

सर्वास्त्रकुशलौ वीरौ विष्णोरर्धसमन्वितौ ।  

अथ लक्ष्मणशत्रुघ्नाविति । पायसपूर्वापरार्धैकदेशसिद्धाविति शेषः । तदोवोक्तम्--विष्णोरर्धसमन्विताविति । प्रथमचरमार्धयोरर्धादर्धेति यावत् ॥ १।१८।१३ ॥   

 ॥ १।१८।१४ ॥ पुष्ये जातस्तु भरतो मीनलग्ने प्रसन्नधीः  ॥  १४  ॥   

सार्पे जातौ च सौमित्री कुलीरे ऽभ्युदिते रवौ ।  

सार्पः आश्लेषः । सौमित्रीति द्विवचनेन यमत्वं सूच्यते । बाह्वादित्वादिञ् ॥ १।१८।१४ ॥   

 ॥ १।१८।१५ ॥ राज्ञः पुत्रा महात्मानश्चत्वारो जज्ञिरे पृथक्  ॥  १५  ॥   

गुमवन्तो ऽनुरूपाश्च रुच्या प्रोष्ठपदोपमाः ।  

पृथक् गुणवन्त इति । प्रत्येकमनन्यसाधारणगुणवन्त इति यावत् । अनुरूपाःज्येष्ठकनिष्ठत्वादिरूपव्यवहारवन्तः । रुच्याचतुर्ष्वाकारजशोभयापूर्वोत्तरप्रोष्ठपदाश्चत्वारः, अत एव तदुपमात्वम् ॥ १।१८।१५ ॥   

 ॥ १।१८।१६ ॥ जगुः कलं च गन्धर्वा ननृतुश्चाप्सरोगणाः  ॥  १६  ॥   

देवदुन्दुभयो नेदुः पुष्पवृष्टिश्च खाच्च्युता ।  

जगुरित्यादि । रामाद्युत्पत्तिकाल इति शेषः ॥ १।१८।१६ ॥   

 ॥ १।१८।१७,१८ ॥ उत्सवश्च महानासीदयोध्यायां जनाकुलः  ॥  १७  ॥   

रथ्याश्च जनसम्बाधा नटनर्तकसङ्कुलाः ।  

गायनैश्च विराविण्यो वादनैश्च तथा ऽपरैः  ॥  १८  ॥   

गायनैः । गायतेः ऽण्युट् चऽ इति कर्तरि ण्युट्, गायकैरिति यावत् । तथा ऽपरैर्वादनैश्च विराविण्यो रथ्याः आसन्निति योजना ॥ १।१८।१७,१८ ॥   

 ॥ १।१८।१९ ॥ प्रदेयांश्च ददौ राजा सूतमागधवन्दिनाम् ।  

ब्राह्मणेभ्यो ददौ वित्तं गोदानानि सहस्रशः  ॥  १९  ॥   

प्रदेयाः--पारितोषिकाः । सूताःपौराणिकाः । मागधाःवंशावळीकीर्तकाः । वन्दिनःस्तुतिपाठकाः । वन्दिनामिति सम्बन्धसामान्ये षष्ठी । सूतादिसम्बन्धि यद्देयं पारितोषिकं तत्तेभ्यो ददाविति योजना ॥ १।१८।१९ ॥   

 ॥ १।१८।२० ॥ अतीत्यैकादशाहं तु नामकर्म तथा ऽकरोत् ।  

एकादशमासन्नं अहः यस्य तदेकादशाहम्, द्वादशाहमित्यन्यपदार्थः । क्षत्रियस्य द्वादशाहं सूतकमिति स्मृतेरेवं व्याख्या । इयमेव व्याख्या तु शब्दद्योतिता । नामकर्मनामकरणम् अकरोत् । पुत्राणां यथाकृतजातकर्मणामिति शेषः  ॥  ॥   

ज्येष्ठं रामं महात्मानं भरतं कैकयीसुतम्  ॥  २०  ॥   

सौमित्री लक्ष्मणमिति शत्रुघ्नमपरं तथा ।  

कस्य किन्नामेत्यतःज्येष्ठमित्यादि । राममिति । रामनामकमिति यावत् । तथा ऽग्रे ऽपि । सौमित्रीसुमित्रापुत्रौ ॥ १।१८।२० ॥   

 ॥ १।१८।२१ ॥ वसिष्ठः परमप्रीतो नामानि कृतवांस्तदा  ॥  २१  ॥   

ननु कथं राज्ञो नामकरणादावधिकार इत्यतःवसिष्ठ इत्यादि । तथा च पुरोहितद्वारा अकरोदित्युक्तं भवति ॥ १।१८।२१ ॥   

 ॥ १।१८।२२ ॥ ब्राह्मणान् भोजयामास पौरान् जानपदानपि ।  

अददद्ब्राह्मणानां च रत्नौघममितं बहु  ॥  २२  ॥   

ब्राह्मणानामदददिति । एवमादौ सर्वत्र सम्बन्धसामान्ये षष्ठी । अमितं रत्नौघं बह्वदददिति । बहुप्रकारवदिति क्रियाविशेषणम् । दानस्य बहुप्रकाराः हेमाद्य्रादिस्मृतिप्रसिद्धाः ॥ १।१८।२२ ॥   

 ॥ १।१८।२२ ॥ तेषां जन्मक्रियादीनि सर्वकर्माण्यकारयत् ।  

जन्मक्रियादीनि । जातकर्माद्युपनयनान्तानीति यावत् ॥ १।१८।२२ ॥   

 ॥ १।१८।२३ ॥ तेषां केतुरिव ज्येष्ठो रामो रतिकरः पितुः  ॥  २३  ॥   

बभूव भूयो भतानां स्वयम्भूरिव संमतः ।  

केतुःबिरुदध्वजः । स यथान्नदानादिकीर्तिं ख्यापयति एवं इक्ष्वाकुकुलवैभवप्रकाशकः । पितुः भूयःअभ्यधिकं रतिकरःसन्तोषकरः । अपि च भूतानांसर्वप्राणिनां स्वयम्भूःभगवान् हिरण्यगर्भ इव संमतःनित्यप्रेमास्पदभूतः । कमेकं सिद्धवत्कृत्य दृष्टान्तः ?--उच्यते । भगवतो हिरण्यगर्भस्यैकस्यैव समग्रजगत्सर्गादिपञ्चकृत्यसमग्र सहजशक्तित्वात् । स्वतस्त्वादिशक्तिप्राधान्येन स महेशः सर्वस्रोतास्त्रितनू उपादानिभूय सृजति । ऽतदात्मानं स्वयमकुरुतऽ इति सर्वत्रिस्रोतस्त्रितनुमत्प्रताचामनुपचारेण स्वस्यैवोपादानतयावस्थितत्वात् । अत एव श्रुत्या च तत्त्वमस्यादितो ऽकृतकतदनन्यताप्रतिपादनात् । क्रिमेरपि स्वस्वात्मनः परमप्रेमास्पदत्वं च सुस्पष्टम् । एतेन कारणगुणा हि कार्ये गुणानारभन्त इति न्यायेन श्रीमदादिब्रह्मणात्रासाधारणधर्मभूतं सर्वसंमतत्वं परमचिति भगवत्तेर्जो ऽशप्रधानावतारे भगवत्यपि रामे स्वत एव न्यायप्राप्तमित्युपदिष्टं वेदितव्यम् ॥ १।१८।२३ ॥   

 ॥ १।१८।२४ ॥ सर्वे वेदविदः शूराः सर्वे लोकहिते रताः  ॥  २४  ॥   

सर्वे ज्ञानोपपन्नाश्च सर्वे समुदिता गुणैः ।  

ज्ञानोपपन्नाः । आत्मानात्मतत्त्वज्ञानयुक्ता इति यावत् । गुणैःसर्ववर्णाश्रमसाधारणैः क्षत्रासाधारणैश्च सद्गुणैरिति यावत् ॥ १।१८।२४ ॥   

 ॥ १।१८।२५ ॥ तेषामपि महातेजा रामः सत्यपराक्रमः  ॥  २५  ॥   

इष्टः सर्वस्य लोकस्य शशाङ्क इव निर्मलः ।  

तेषामपीति निर्धारमे षष्ठी । सर्वगुणसमुदित इति शेषः । इष्टः सर्वस्येत्यादि । गुणकथने पौनरुक्त्यं अलङ्कार इत्यादावोवोक्तम् ॥ १।१८।२५ ॥   

 ॥ १।१८।२६ ॥ गजस्कन्धे ऽश्वपृष्टे च रथचर्यासु संमतः  ॥  २६  ॥   

धनुर्वेद च निरतः पितुः शुश्रूषणे रतः ।  

रथचर्यासु । रणोचितरथप्रचारेष्वित्यर्थः ॥ १।१८।२६ ॥   

 ॥ १।१८।२७ ॥ बाल्यात्प्रभृतिसुस्निग्धो लक्ष्मणो लक्ष्मिवर्धनः  ॥  २७  ॥   

रामस्य लोकरामस्य भ्रातुर्ज्येष्ठस्य नित्यशः ।  

बाल्यादिति । प्रभृतियोगे पञ्चम्यस्ति । लक्ष्मिवर्धन इति । ऽङ्यापोः संज्ञाछन्दसोःऽ इति ह्रस्वः । परस्तु मृषाह ऽइको ह्रस्वःऽ इति । लोकान् रमयतीति लोकरामः । ण्यन्तात्कर्मण्यण् ॥ १।१८।२७ ॥   

 ॥ १।१८।२८ ॥ सर्वप्रियकरस्तस्य रामस्यापि शरीरतः  ॥  २८  ॥   

लक्ष्मणो लक्ष्मिसम्पन्नो बहिः प्राण इवापरः ।  

सर्वेत्यादि । अन्तःप्राणात् अपरःअन्यःबहिश्चरन् प्राण इव रामस्य निरतिशयप्रेमास्पदभूतो लक्ष्मणः अत एव रामस्य शरीरतः--स्वशरीरादपि सवाप्रयकरःसकलानुकूलकर्मकारी बभूव ॥ १।१८।२८ ॥   

 ॥ १।१८।२९ ॥ न च तेन विना निद्रां लभते पुरुषोत्तमः  ॥  २९  ॥   

मृष्टमन्नमुपानीतमश्नाति न हि तं विना ।  

तेनलक्ष्मणेन, "पृथग्बिना" इति तृतीया । अन्यतरस्यांग्रहणात् तं विनेत्यपि ॥ १।१८।२९ ॥   

 ॥ १।१८।३० ॥ यदा हि हयमारूढो मृगयां याति राघवः  ॥  ३०  ॥   

तदैनं पृष्ठतो ऽभ्येति सधनुः परिपालयन् ।  

मृगया इति निपातः--आखेटः, तमुद्दिश्येति यावत् । सधनुःधनुस्सहितः । परिपालयन्, रामशरीरमिति शेषः । अयं तु लक्ष्मणस्य भक्त्यतिशयप्रवृत्तः स्वाभाविको व्यापारः, न तु लोकरक्षकस्य रामस्य स्वशरीररक्षणे परापेक्षा ऽस्ति ॥ १।१८।३० ॥   

 ॥ १।१८।३१ ॥ भरतस्यापि शत्रुघ्नः लक्ष्मणावरजो हि सः  ॥  ३१  ॥   

प्राणैः प्रियतरो नित्यं तस्य चासीत्तथा प्रियः ।  

हियस्मात् शत्रुघ्नो लक्ष्मणावरजःअवरकालप्राशितकैकेयीपिण्डांशजः, तस्माल्लक्ष्मणो रामस्येव भरतस्य शत्रुघ्नः प्रिय आसीदित्यर्थः ॥ १।१८।३१ ॥   

 ॥ १।१८।३२ ॥ स चतुर्मिर्महाभागैः पुत्रैर्दशरथः प्रियैः  ॥  ३२  ॥   

बभूव परमप्रीतो देवैरिव पितामहः ।  

चतुर्भिर्देवैः पितामह इवेति । ऽवसवः पुरस्तात्, रुद्रा दक्षिणतः, आदित्याः पश्चात्, विश्वेदेवा उत्तरतःऽ इति श्रुतेः भगवच्चतुर्मुखजैः भगवत्पुत्रैर्वस्वादिभिः तथेन्द्रयमवरुणकुबेरैश्च भगवत्पुत्रैर्भगवानिव परमप्रीत इत्यर्थः ॥ १।१८।३२ ॥   

 ॥ १।१८।३३ ॥ ते यदा ज्ञानसम्पन्नास्सर्वे समुदिता गुणैः  ॥  ३३  ॥   

ह्रीमन्तः कीर्तिमन्तश्च सर्वज्ञा दीर्घदर्शिनः ।  

ज्ञानादिकं व्याकृतम् ॥ १।१८।३३ ॥   

 ॥ १।१८।३४ ॥ तेषामेवं प्रभावानां सर्वेषां दीप्ततेजसाम्  ॥  ३४  ॥   

पिता दशरथो हृष्टो ब्रह्मा लोकाधिपो यथा ।  

तेषां पिता दशरथः तत्पुत्रलाभतः हृष्टो बभूव । यथा भूरादिब्रह्मलोकान्तसावर्तनावर्तनसकललोकस्य, अस्मच्छरीरेषु वयमिव, साक्षात्स्वामी भगवान् ब्रह्मा हिरण्यगर्भः, सर्वेषामेव दप्तितेजसां गृहनक्षत्रचन्द्राग्निभास्करादीनां पुत्राणां लाभतो हृष्टो भवति तथेत्यर्थः ॥ १।१८।३४ ॥   

 ॥ १।१८।३५ ॥ ते चापि मनुजव्याघ्रा वैदिकाध्ययने रताः  ॥  ३५  ॥   

पितृशुश्रूषणरताः धनुर्वेदे च निष्ठिताः ।  

अध्ययनंनियमोपेतो विद्याभ्यासः । वेदसम्बन्धि वैदिकम्, तादृशे ऽध्ययने रताःनियताः इत्यर्थः ॥ १।१८।३५ ॥   

 ॥ १।१८।३६ ॥ अथ राजा दशरथस्तेषां दारक्रियां प्रति  ॥  ३६  ॥   

चिन्तयामास धर्मात्मा सोपाध्यायः सबान्धवः ।  

दाराक्रियाविवाहः ॥ १।१८।३६ ॥   

 ॥ १।१८।३७ ॥ तस्य चिन्तयमानस्य मन्त्रिमध्ये महात्मनः  ॥  ३७  ॥   

अभ्यागच्छन्महातेजा वश्वामित्रो महामुनिः ।  

मन्त्रिमध्य इति । कदाचित्सभायामवस्थितस्येति शेषः ॥ १।१८।३७ ॥   

 ॥ १।१८।३८ ॥ स राज्ञो दर्शनाकाङ्क्षी द्वाराध्यक्षानुवाच ह  ॥  ३८  ॥   

शीघ्रमाख्यात मां प्राप्तं कौशिकं गाधिनन्दनम् ।  

कौशिकंकुशिकगोत्रजम् ॥ १।१८।३८ ॥   

 ॥ १।१८।३९ ॥ तच्छ्रुत्वा वचनं तस्य राज्ञो वेश्म प्रदुद्रुवुः  ॥  ३९  ॥   

सम्भ्रान्तमनसः सर्वे तेन वाक्येन चोदिताः ।  

वेश्मेति । अन्तर्वेश्मेति यावत् । सम्भ्रान्तमनस इति । क्षुभितचित्ता इति यावत् । तेनेति । तदीयेनेति शेषः ॥ १।१८।३९ ॥   

 ॥ १।१८।४० ॥ ते गत्वा राजभवनं विश्वामित्रमृषिं तदा  ॥  ४०  ॥   

प्राप्तमावेदयामासुः नृपायेक्ष्वाकवे तदा ।  

इक्ष्वाकव इति । तद्वंशजत्वात्ताच्छब्द्यम् । तथा सर्वत्र ॥ १।१८।४० ॥   

 ॥ १।१८।४१ ॥ तेषां तद्वचनं श्रुत्वा सपुरोधाः समाहितः  ॥  ४१  ॥   

प्रत्युञ्जगाम तं हृष्टो ब्रह्माणमिव वासवः ।  

सपुरोधाःपुरोहितसहितः । ब्रह्माणमिति । बृहस्पतिमिति यावत् । तथा हि--ऽबृहस्पतिर्देवानां ब्रह्मऽ इति ॥ १।१८।४१ ॥   

 ॥ १।१८।४२ ॥ तं दृष्ट्वा ज्वलतं दीप्त्या तापसं संशितव्रतम् ॥ १।१८।४२ ॥   

प्रहृष्टवदनो राजा ततो ऽर्ध्यमुपहारयत् ।  

ज्वलितमिति । अकर्मकत्वात् ऽगत्यर्थाकर्मकऽ इति कर्तरि क्तः । संशितव्रतंतीक्ष्णनियमम् । शो तनूकरणे, ऽशाच्छोरन्यतरस्यांऽ तादौ कितीत्वम् ।  

उपहारयदिति । अडभावश्छान्दसः ॥ १।१८।४२ ॥   

 ॥ १।१८।४३ ॥ स राज्ञः प्रतिगृह्यार्ध्यं शास्त्रदृष्टेन कर्मणा  ॥  ४३  ॥   

कुशलं चाव्ययं चैव पर्यपृच्छन्नराधिपम् ।  

कुशलंयथास्थितस्य परिपालनं व्ययःअपायः, तदभावः अव्ययं सुखाभिवृद्धिमनुपद्रवञ्चेत्यर्थः ॥ १।१८।४३ ॥   

 ॥ १।१८।४४ ॥ पुरे कोशे जनपदे बान्धवेषु सुहृत्सु च  ॥  ४४  ॥   

कुशलं कौशिको राज्ञः पर्यपृच्छत्सुधार्मिकः ।  

किं विषयकः कुशलादिप्रश्न इत्यतः--पुर इत्यादि । अथ विशिष्य प्रश्नः--कुशलमित्यादि ॥ १।१८।४४ ॥   

 ॥ १।१८।४५ ॥ अपि ते सन्नताः सर्वे सामन्ता रिपवो जिताः  ॥  ४५  ॥   

दैवं च मानुषं चापि कर्म ते साध्वनुष्ठितम् ।  

राज्ञो विशेषः कुशलप्रश्नप्रकारः--अपि त इत्यादि । अपिः प्रश्ने । सामन्ताः सन्नताःप्रवणा अपि ? रिपवो जिता अपि ? दैवंदेवलोकोपकारकम् । मानुषंमनुष्यलोकोपकारकम् । तत्राद्यं कर्म नित्यनैमित्तिकप्रायश्चित्तरूपं, द्वितीयं सामादिषट्कर्मरूपम् ॥ १।१८।४५ ॥   

 ॥ १।१८।४६ ॥ वसिष्ठं च समागम्य कुशलं मुनिपुङ्गवः  ॥  ४६  ॥   

ऋषींश्चान्यान् यथान्यायं महाभागानुवाच ह ।  

मुनिपुङ्गवःविश्वामित्रः वसिष्ठं च पुरोहितत्वात् राजक्रियाग्निहोत्रदेवपूजागृहादौ स्थितं स्वकार्यार्थं समागम्ययथान्यायं प्रणामादिपूर्वं सङ्गत्य तान् प्रसिद्धान् वामदेवादीन् ऋषींश्च यथान्यायं समागत्य कुशलं चोवाच । कुशलप्रश्नमपि कृतवानित्यर्थः ॥ १।१८।४६ ॥   

 ॥ १।१८।४७ ॥ ते सर्वे हृष्टमनस्तत्र राज्ञो निवेशनम्  ॥  ४७  ॥   

विविशुः पूजितास्तत्र निषेदुश्च यथार्हतः ।  

एवं स्वकार्यार्थं कृतसङ्गमा वसिष्ठादयः सर्वे राज्ञो निवेशनं--तत्सभारूपं विविशुः । पूजिता इति । राज्ञेति शेषः ॥ १।१८।४७ ॥   

 ॥ १।१८।४८ ॥ अथ हृष्टमना राजा विश्वामित्रं महामुनिम्  ॥  ४८  ॥   

उवाच परमोदारो हृष्टस्तमभिपूजयन् ।  

परमोदारःपरमदाता । "उदारो दातृमहतोः" । हृष्टःपुलकितः । ऽहृषेर्लोमसुऽ इतीडभावः ॥ १।१८।४८ ॥   

 ॥ १।१८।४९ ॥ यथा ऽमृतस्य सम्प्राप्तिः यथावर्षमनूदके  ॥  ४९  ॥   

यथा सदृशदारेषु पुत्रजन्माप्रजस्य च ।  

अनूदकेऽअन्येषामपिऽ ति दीर्घः ।  

सदृशदारेषुजातिवियोरूपकुलगुणतुल्येष्वित्यर्थः ॥ १।१८।४९ ॥   

 ॥ १।१८।५० ॥ प्रणष्टस्य यथा लाभो यथा हर्षो महोदये  ॥  ५०  ॥   

तथैवागमनं मन्ये स्वागतं ते महामुने ।  

यथा प्रणष्टस्यअदृष्टस्य निजपित्रादिस्थापितनिध्यादेः लाभः यथा महोदयःमहःपुत्रविवाहाद्युत्सवः तस्य उदयो यस्य स तथा, तादृशो हर्षो यथा, तथैव ते आगमनं अचिन्तितोपनतमिति सन्तोषकरं सिद्धं मन्ये । हे महामुने ते स्वागतम् ॥ १।१८।५० ॥   

 ॥ १।१८।५१ ॥ कं च ते परमं कामं करोमि किमु हर्षितः  ॥  ५१  ॥   

पात्रभूतो ऽसि मे ब्रह्मन् दिष्ट्या प्राप्तो ऽसि धार्मिक ।  

कं च ते परमं कामंअभीष्टं करोमिकुर्याम्, वर्तमानसामीप्ये वर्तमानवल्लट् । हर्षितःतत्कारणमपि मे सिध्यति किमु मे त्वद्विषयकमत्कर्तृकसर्वशुश्रूषाणां पात्रभूतस्त्वं दिष्ट्याशुभादृष्टवशेन प्राप्तो ऽसि ॥ १।१८।५१ ॥   

 ॥ १।१८।५२,५३ ॥ अद्य मे सफलं जन्म जीवितं च सुजीवितम्  ॥  ५२  ॥   

पूर्वं राजर्षिशब्देन तपसा द्योतितप्रभः ।  

ब्रह्मर्षित्वमनु प्राप्तः पूज्यो ऽसि बहुधा मया  ॥  ५३  ॥   

पूर्वं राजर्षिशब्देनतद्वाच्यसाधकेन तपसा अस्मदादिवत् द्योतितप्रभःप्रकाशितवैभः, अनुपश्चात् ब्रह्मर्षिशब्दवाच्यत्वसाधकेन तपसा ब्रह्मर्षित्वं च प्राप्तः । यदेवं अतः बहुधाबहुप्रकारेण राजर्षिप्रकारेण ब्रह्मर्षिप्रकारेण च विशिष्य पूज्यो ऽसि ॥ १।१८।५३ ॥   

 ॥ १।१८।५४ ॥ तदद्भुतमिदं ब्रह्मन् पवित्रं परमं मम ।  

शुभक्षेत्रगतश्चाहं तव सन्दर्शनात् प्रभो  ॥  ५४  ॥   

इदमिति । त्वदागमनमित्यर्थः । हे प्रभो तव सन्दर्शनात् एतद्देहलब्धात् अहं शुभक्षेत्रगतःऐहिकामुष्मिकसकलशुभसाधनपुण्यदेहमेव प्राप्तवानस्मि सफलजन्मास्मीति यावत् । "इदं शरीरं कौन्तेय क्षेत्रमित्यभिधीयते" इति गीतिः ॥ १।१८।५४ ॥   

 ॥ १।१८।५५ ॥ ब्रूहि यत् प्रार्थितं तुभ्यं कार्यमागमनं प्रति ।  

इच्छाम्यनुगृहीतो ऽयं त्वदर्थपरिवृद्धये  ॥  ५५  ॥   

तुभ्यमिति षष्ठ्यर्थे चतुर्थी । ते यत्कार्यं प्रति आगमनं तत्ते प्रार्थितं कार्यं ब्रूहि । अभिमतकार्यनियोगेनानुगृहीतो ऽहं त्वदर्थपरिवृद्धयेत्वत्प्रयोजनपरिवृद्धिं कर्तुमिच्छामि । ऽतुमर्थाच्च भाववचनात्ऽ इति चतुर्थी ॥ १।१८।५५ ॥   

 ॥ १।१८।५६ ॥ कार्यस्य न विमर्शं च गन्तुमर्हसि कौशिक  

कर्ता चाहमशेषेण दैवतं हि भवान् मम  ॥  ५६  ॥   

विमर्शःकरिष्यति न वेति संशयः । उक्तविमर्शं विना नियोगहेतुःदैवतं हीति ॥ १।१८।५६ ॥   

 ॥ १।१८।५७ ॥ मम चायमनुप्राप्तो महानभ्युदयो द्विज  

तवागमनजः कृत्स्नो धर्मश्चानुत्तमो मम  ॥  ५७  ॥   

इतश्च न विमर्शं गन्तुमर्हसीत्युच्यतेमम चेत्यादि  ॥  ५७  ॥   

इति हृदयसुखं निशम्य वाक्यं  

श्रुतिसुखमात्मवता विनीतमुक्तम् ।  

प्रथितगुणयशा गुणैर्विशिष्टः  

परम ऋषिः परमं जगाम हर्षम्  ॥  ५७  ॥   

इत्यार्षे श्रीमद्रामायणे बालकाण्डे अष्टादशः सर्गः  

--  

हृदयसुखं अत एव श्रुतिसुखं च । विनीतंविनयान्वितं यथा तथा उक्तम् । प्रथितगुणयशाः--ऽततो मूलैः फलैः पर्णैस्तृणैरिति च वर्तयन् चरन्नन्ततः प्रवृत्तानि । ततो ऽपो वायुमाकाशम्ऽ इत्युपदिष्टैः प्रसिद्धै रलौकिकसामान्यतपोगुणैः अम्बाचतुर्व्यूहचतुर्दिगनुष्ठानपरमसाधनैः उपजातब्रह्मदेवाम्बया नूतनस्थिरसर्गप्रवृत्यादिरूपं यशो यस्य स तथा । गुणैः--ब्रह्मर्षित्वप्रापकैश्शौचादिनगुणैर्वसिष्ठादिवद्विशिष्टः, अत एव परमऋषि, अत एव परमऋषिः । ऽऋत्यकऽ इति प्रकृतिभावः । इच्छांश (५७) मानः सर्गः ॥ १।१८।५७ ॥   

इति श्रीमद्रामायणामृतकतकटीकायां बालकाण्डे अष्टादशः सर्गः  

  

