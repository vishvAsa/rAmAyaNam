+++
title = "००३ सङ्क्षिप्तरामकथा"
title_english = "003 Valmiki sees rAma's story"

+++
अथ तृतीयः सर्गः  

 ॥ १।३।१ ॥ श्रुत्वा वस्तु १समाप्यं तत् धर्मात्मा धर्मसंहितम् ।  

व्यक्तमन्वेषते भूयो यद्वृत्तं तस्य धीमतः  ॥  १  ॥   

एवं नारदात् गुरोः श्रुतदिव्यकाव्यनायकचरतरूपकाव्यविषयकस्य च प्राप्तकाव्यविषयकभगवन्नियोगानुग्रहस्य च महर्षेर्भगवद्योगबलजभगवदनुग्रहात् यत् संक्षेपश्रुतादभ्यधिकं समग्रं रामचरितं दृष्टं तत्सर्वं सामान्यतो ऽनुक्रम्यते तृतीयेन--श्रुत्वेत्यादि । वस्तुकाव्यविषयकथाशरीरं नारदाच्छ्रुत्वा समाप्यंभगवन्नियोगात् सप्रपञ्चप्रतिपादनपूर्वं समापनीयत्वेन च प्राप्तम्, धीमतःरामस्य यद्वृत्तमस्ति, तत् व्यक्तं--प्रपञ्चनेन सुस्पष्टम्, धर्मसंहितप्रसङ्गतस्सकलवर्णाश्रमधर्मोपदेशोपबृह्मितम् यथा, भूयःअभ्यधिकम् । "बहोर्लोपो भू च बहोः" इति बहोर्भूभाव ईयसुनि ईकारलोपश्च । अव्युत्पन्नो भूयश्शब्दो ऽप्ययम् । प्रतिपादयितुं अन्वेषतेउद्युङ्क्ते स्म । एवमादौ भूतार्थसिद्धये सर्वतस्स्मशब्दो ऽध्याहार्य इति प्रागेवावादिष्म  ॥  १  ॥   

(पूर्वसर्गे ऽचकारऽ (श्लोक ४२) इत्युक्तमेवार्थमस्मिन् सर्गे विशदयति ।)  

(१ समग्रंङ।च) ॥ १।३।१ ॥   

 ॥ १।३।२ ॥ उपस्पृश्योदकं सम्यक् मुनिः स्थित्वा कृताञ्जलिः ।  

प्राचीनाग्रेषु दर्भेषु धर्मेणान्वेषते गतिम्  ॥  २  ॥   

उद्योगस्वरूप एवाभिनीयते--उपेति । ऽउपस्पर्शस्त्वाचमनम्ऽ इत्यमरः । ऽसम्यक् हृदयङ्गमाभिरद्भिः त्रिः प्रोक्ष्य द्विः परिमृज्यऽ इत्यादिधर्मोपदिश्यमानरीत्या । प्राचीनेति । ऽविभाषाञ्चेरदिक् स्त्रियाम्ऽ इति स्वार्थे खः । दर्भेषु स्थित्वेति योजना । अम्बायोगजेनेति शेषः । धर्मेण गतिम्रामादीनां जन्मादिचरितरूपं अन्वेषते स्मचिन्तयति स्म ॥ १।३।२ ॥   

 ॥ १।३।३,४ ॥ अन्विष्टकार्यसिद्धिरुच्यते ः  

रामलक्ष्मणसीताभी राज्ञा दशरथेन च ।  

सभार्येण सराष्ट्रेण यत्प्राप्तं तत्र तत्त्वतः  ॥  ३  ॥   

हसितं भाषितं चैव गतिर्यावच्च चेष्टितम् ।  

तत्सर्वं धर्मवीर्येण यथावत्संप्रपश्यति  ॥  ४  ॥   

भार्याः--राजभार्याः कौसल्याद्याः । रामादिसहितेन दशरथेन यद्वृत्तंराज्यपरिपालनादिरूपम् । प्राप्तंप्राप्तानुष्ठानम् । अन्ततो यच्च हसितादिकमपि तत्सर्वम्, धर्मवीर्येणभगवद्योगबलेन, तत्रसमाधौ, तत्वतः पश्यति स्म ॥ १।३।३,४ ॥   

 ॥ १।३।५ ॥ स्त्रीतृतीयेन च तथा यत्प्राप्तं चरता वने ।  

सत्यसन्धेन रामेण तत्सर्वं चान्ववैक्षत  ॥  ५  ॥   

न केवलमेतावत् । अपि तु सलक्ष्मणस्य यस्य रामस्य स्त्रीसीता तृतीया सो ऽसौ स्त्रीतृतीयः  ॥  ५  ॥   

(लक्ष्मणो द्वितीयः, सीता तृतीयेति यावत् ।) ॥ १।३।५ ॥   

 ॥ १।३।६ ॥ ततः पश्यति धर्मात्मा तत्सर्वं योगमास्थितः ।  

पुरा यत्तत्र निर्वृत्तं पाणावामलकं यथा  ॥  ६  ॥   

समाधिदर्शनस्य च सन्ध्यादर्शनवत् द्राक् निमेषान्निवर्तनप्रसङ्गात् अकार्यकरतेत्याशङ्क्य भगवद्विशेषानुग्रहमूलत्वान्नैवमित्युच्यते--तत इति । सकलकालदेशसदाव्यापिभगवत्तादात्म्ययोगो योगस्सर्ववेदार्थसिद्धः । तत्रयोगे, पुरानिजकाव्यकृतिकालात्पुरा यद्वृत्तं रामादिविषयकं यच्चागामि वर्तमानं च तत्सर्वं करतलामलकवत् सुव्यक्तं सुदृढानुभवं च पश्यति स्म  ॥  ६  ॥   

(सन्ध्या स्वप्नः) ॥ १।३।६ ॥   

 ॥ १।३।७ ॥ तत्सर्वं तत्त्वतो दृष्ट्वा धर्मेण स महामतिः ।  

अभिरामस्य रामस्य तत्सर्वं कर्तुमुद्यतः  ॥  ७  ॥   

एवं चिकीर्षितकृतिकरणसामग्रीकत्वात्तत्र प्रवर्तत इत्युच्यते--तत्सर्वं कर्तुमिति । तत्सर्वं विषयीकृत्य काव्यं कर्तुमित्यर्थः ॥ १।३।७ ॥   

 ॥ १।३।८ ॥ कामार्थगुणसंयुक्तं धर्मार्थगुणविस्तरं ।  

समुद्रमिव रत्नाढ्यं सर्वश्रुतिमनोहरम्  ॥  ८  ॥   

न केवलं रामचरितं, अपि तु कामार्थःकामपुरुषार्थप्रयोजनो यो गुणो वर्णनीयधर्मः शृङ्गारलक्षणः, तेन संयुक्तम् । एतेन काव्यलक्षणयुक्तत्वं समर्थितम् । तथा धर्मार्थः धर्मपुरुषार्थसिद्धिप्रयोजनो यो गुणो वर्णनीयधर्मः तस्य विस्तरेण वर्णनोपेतं, बहुव्रीहिः । अत एव रत्नाढ्यं समुद्रमिव, धर्मप्रयोजनवर्णनान्येवेह रत्नानि । तदुपगतेत्याद्युक्तलक्षणकत्वेन सर्वेषां श्रुतिमनोहरम् । १कश्चित्तु सर्वाभिष्षड्जातिसप्तस्वरसम्बन्धिनीभिः कान्ताभिः द्वाविंशतिश्रुतिभिः मनोहरम् । अत्र शाण्डिल्यः--ऽसम्प्रयुक्तो विधानेन तथा नाडीसमुद्रभवः । सुखहेतुर्ध्वनिर्यस्सः श्रुतिरित्यभिधीयते  ॥  कान्ता प्रभावती सिद्धा सुप्रबा चैव षड्जगाः । उग्रा शिखा च दीप्ता च स्युरेता ऋषभानुगाः  ॥  गान्धारानुगते द्वे तु नीह्रादिह्लादिनीति च । क्षान्तिस्सर्वसहा धीरा विभूतिर्मध्यमानुगाः  ॥  मालिनो चपला लोला सर्वरत्नप्रभावती । इमाश्चतस्रः श्रुतयः पञ्चमानुगताः स्मृताः  ॥  विकल्पिनी च शान्ता च हृदयोन्मालिनी तथा । एतास्तु तिस्रः श्रुतयो धैवतानुगमा मताः  ॥  विस्तारिणी प्रसन्ना(पञ्चा) च निषादानुगते उभे  ॥ ऽ इतीत्यादि तत्रैव सुस्पष्टम् । तन्त्रीनाडीसमुत्पन्ना(त्थाना)दखिलधर्मैश्श्रुतितद्भेदैर्गतिविशेषोपयुक्तैः काव्यस्य मनोहरत्वम् । एवमधिकमसङ्गतमेव स्वकमिथ्यापण्डित्यप्रकटनाय वृथा ग्रन्थगौरवाय च ब्रूते । तथा प्रकृतिप्रत्ययविवेचनाबलादर्थविशेषसिद्धिस्थलेपि निस्सन्देहप्रकृतिप्रत्ययस्थलेपि व्याकरणं लिखति । पदार्थसन्देहरहितस्थलेपि निघण्टून् लिखति । मिथ्यापाण्डित्यप्रकटनायै(न एव)व, प्रकटयतु तत्प्रीतिमद्भयः  ॥  ८  ॥   

(१ रामानुजः) ॥ १।३।८ ॥   

 ॥ १।३।९ ॥ स यथा कथितं पूर्वं नारदेन महात्मना ।  

रघुवंशस्य चरितं चकार भगवान्मुनिः  ॥  ९  ॥   

स इति । रघुवंशस्येति बहुव्रीहिः । रामस्येति यावत् । चरितं--तद्विषयककाव्यं इत्यर्थः ॥ १।३।९ ॥   

 ॥ १।३।१० ॥ जन्म रामस्य सुमहद्वीर्यं सर्वानुकूलताम् ।  

लोकस्य प्रियतां क्षान्तिं सौम्यतां सत्यशीलताम्  ॥  १०  ॥   

अथ योगतस्स्वोपदृष्टो नारदश्रुतादभ्यधिको यो विशेषस्तदनुक्रमः क्रियते सामान्यतः काव्यप्रतिपाद्यार्थपरिज्ञानाय--जन्मेति । सुमहत् वीर्यं यस्मिन् जन्मनि तत्तथा । पुत्रकामेष्टिप्राजापत्योपनीतभगवद्ब्रह्मतेजोवशवीर्यरूपवीर्यमूलकं यद्रामस्य जन्मावतरणं योगदृष्टं तच्चाकारोत्तमे काव्ये इति सर्गान्तार्धेन सम्बन्धः । तथा तदन्तप्रतिपाद्यं सर्वं । तच्चकारेतितत्प्रतिपादनं चात्र चकारेत्यर्थः । सर्वानुकूलतां सर्वप्राणिनामिहामुत्रार्थानुकूलमनोवाक्कायव्यापारताम् । प्रत्येकं मामको मामक इति अभिस्नेहास्पदताम् । अत्र हेतुः--क्षान्त्यादित्रयम् । शक्यप्रतिक्रियापकारेष्वपि तदपकारोपेक्षा--क्षान्तिः । भृत्येष्वपि परुषवागादिराहित्यं सौम्यता । सत्यशीलतांसत्यवचनप्रधानसद्वृत्तताम् । "शीलं स्वभावे सद्वृत्ते" ॥ १।३।१० ॥   

 ॥ १।३।११ ॥ नाना चित्राः कथाश्चान्या विश्वामित्रसमागमे ।  

जानक्याश्च विवाहं च धनुषश्च विभेदनम्  ॥  ११  ॥   

विश्वामित्रसमागमे नानाचित्रकथाः, लौकिक्यः । धनुर्भेदजानकीविवाहयोः क्रमेणान्वयो द्रष्टव्यः । तथाग्रेपि क्कचित् । जानक्याश्चेति चकारादूर्मिळादेर्विवाहः ॥ १।३।११ ॥   

 ॥ १।३।१२,१३ ॥ रामरामविवादं च गुणान् दाशरथेस्तथा ।  

रामेणभार्गवेण रामस्य विवादः । तथा गुणानिति भार्गवेणोपदिश्यमानपरमपुरुषत्वादिगुणान् अयोध्याकाण्डादौ वक्ष्यमाणान् राज्याभिषेकार्हगुणांश्च  ॥   

तथा ऽभिषेकं रामस्य कैकेय्या दुष्टभावताम्  ॥  १२  ॥   

व्याघातं चाभिषेकस्य रामस्य च विवासनम् ।  

व्याघातो विघ्नः ॥ १।३।१२ ॥   

राज्ञः शोकविलापं च परलोकस्य चाश्रयम्  ॥  १३  ॥   

प्रकृतीनां विषादं च प्रकृतीनां विसर्जनम् ।  

प्रकृतीनां विसर्जनम् । विवासकाले स्वानुयायिपौराणां प्रतिनिवर्तनम् ॥ १।३।१३ ॥   

 ॥ १।३।१४,१५,१६ ॥ निषादाधिपसंवादं सूतोपावर्तनं तथा  ॥  १४  ॥   

गङ्गायाश्चापि सन्तारं भरद्वाजस्य दर्शनम् ।  

भरद्वाजाभ्यनुज्ञानाच्चित्रकूटस्य दर्शनम्  ॥  १५  ॥   

वास्तुकर्म निवेशं च भरतागमनं तथा ।  

प्रसादनं च रामस्य पितुश्च सलिलक्रियाम्  ॥  १६  ॥   

वास्तुकर्म--चित्रकूटे पर्णशालानिर्माणम् । तत्पूर्वकस्तत्र निवेशः । तथा प्रसादनं च रामस्येति । भरतेनेति शेषः ॥ १।३।१४,१५,१६ ॥   

 ॥ १।३।१७ ॥ पादुकाग्र्याभिषेकं च नन्दिग्रामनिवासनम् ।  

दण्डकारण्यगमनं विराधस्य वधं तथा  ॥  १७  ॥   

पादुकयोरग्र्यसिद्धिकःस्ववत्पूज्यतासिद्धिकःअभिषेकः--स्वपादक्रमणरूपिणी अभिषेकभावना । तथानन्दिग्रामे निवासनमिति । भरतस्येति शेषः । स्वार्थे णिः । तथा ऽग्रे ऽपि ॥ १।३।१७ ॥   

 ॥ १।३।१८ ॥ दर्शनं शरभङ्गस्य सुतीक्ष्णेन समागमम् ।  

अनसूया समस्यामप्यङ्गरागस्य चार्पणम्  ॥  १८  ॥   

अनसूयासमस्यांअनसूयया अत्रिपत्न्या समस्यासङ्गमः । सीताया विशिष्येति शेषः । ऽपरिचर्यापरिसर्यामृगयाटाट्यानामुपसंख्यानम्ऽ इत्यादिशब्दादस्यतेः ऽस्त्रियाम्ऽ इति यक्प्रत्ययनिपातः ॥ १।३।१८ ॥   

 ॥ १।३।१९ ॥ अगस्त्यवचनं चैव जटायोरभिसङ्गमम् ।  

शूर्पणख्याश्च संवादं विरूपकरणं तथा  ॥  १९  ॥   

अगस्त्यवचनमायुधदानादिविषयम् ॥ १।३।१९ ॥   

 ॥ १।३।२० ॥ वधं खरत्रिशिरसोरुत्थानं रावणस्य च ।  

मारीचस्य वधं चैव वैदेह्या हरणं तथा  ॥  २०  ॥   

खरत्रिशिरसोरिति दूषणादेरप्युपलक्षकः । उत्थानंसीतापहारार्थोद्योगः ॥ १।३।२० ॥   

 ॥ १।३।२१,२२,२३ ॥ राघवस्य विलापं च गृध्रराजनिबर्हणम् ।  

कबन्धदर्शनं चैव पम्पायाश्चापि दर्शनम्  ॥  २१  ॥   

शबरीदर्शनं चैव फलमूलाशनं तथा ।  

प्रलापं चैव पम्पायां हनूमद्दर्शनं तथा  ॥  २२  ॥   

ऋश्यमूकस्य गमनं सुग्रीवेण समागमम् ।  

प्रत्ययोत्पादनं सख्यं वालिसुग्रीवविग्रहम्  ॥  २३  ॥   

प्रत्ययोत्पादनं--सालादिभेदेन सुग्रीवस्य विश्वासजननम् । सख्यमिति । रामसुग्रीवयोरिति शेषः । विग्रहमिति । युद्धं, वैरानुकथनमिति यावत् ॥ १।३।२१,२२,२३ ॥   

 ॥ १।३।२४ ॥ वालिप्रमथनं चैव सुग्रीवप्रतिपादनम् ।  

ताराविलापं समयं वर्षरात्रिनिवासनम्  ॥  २४  ॥   

प्रतिपादनमिति । राज्ये स्थापनमिति यावत् । शरदि कार्यार्थोद्योगः कार्य इति रामसुग्रीवकृतस्सङ्केतःसमयः । वर्षरात्रिनिवासनमिति । विरहदुःखपीडया रामस्येति शेषः ॥ १।३।२४ ॥   

 ॥ १।३।२५ ॥ कोपं राघवसिह्नस्य बलानामुपसंग्रहम् ।  

दिशः प्रस्थापनं चैव पृथिव्याश्च निवेदनम्  ॥  २५  ॥   

पृथिव्याश्च निवेदनमिति । सीतादर्शनार्थमन्वेषणीयपृथिवीदेशविशेषोपदेशः सुग्रीवकृत इति शेषः ॥ १।३।२५ ॥   

 ॥ १।३।२६ ॥ अङ्गुलीयकदानं च ऋक्षस्य बिलदर्शनम् ।  

प्रायोपवेशनं चैव संपातेश्चापि दर्शनम्  ॥  २६  ॥   

बिलदर्शनं हनूमदादेरिति शेषः । तथाग्रे ऽपि ॥ १।३।२६ ॥   

 ॥ १।३।२७ ॥ पर्वतारोहणं चैव सागरस्यापि लङ्घनम् ।  

समुद्रवचनाच्चैव मैनाकस्य च दर्शनम्  ॥  २७  ॥   

समुद्रवनादिति । विश्रमार्थं प्रेषितस्येति शेषः ॥ १।३।२७ ॥   

 ॥ १।३।२८ ॥ देवताभिप्रसादश्च छायाग्राहस्य दर्शनम् ।  

सिह्निकायाश्च निधनं लङ्कामलयदर्शनम्  ॥  २८  ॥   

देवतानामभिप्रसादो देवताभिप्रसादनम् । लङ्कामलयो नामलङ्काद्वीपगतः कश्चिद्गिरिः ॥ १।३।२८ ॥   

 ॥ १।३।२९ ॥ रात्रौ लङ्काप्रवेशं च एकस्य च विचिन्तनम् ।  

आपानभूमिगमनमवरोधस्य दर्शनम्  ॥  २९  ॥   

एकस्यअसहायस्य । आपानंपानभूमिः, तद्गमनम् तथा । रावणस्येति शेषः । तथाग्रे ऽपि ॥ १।३।२९ ॥   

 ॥ १।३।३०,३१ ॥ दर्शनं रावणस्यापि पुष्पकस्य च दर्शनम् ।  

अशोकवनिकायानं सीतायाश्चापि दर्शनम्  ॥  ३०  ॥   

अभिज्ञानप्रदानं च सीतायाश्चापि भाषणम् ।  

राक्षसीतर्जनं चैव त्रिजटास्वप्नदर्शनम्  ॥  ३१  ॥   

अभिज्ञायते ऽनेनेत्यभिज्ञानंअङ्गुळीयकम् ॥ १।३।३०,३१ ॥   

 ॥ १।३।३२ ॥ मणिप्रदानं सीताया वृक्षभङ्गं तथैव च ।  

राक्षसीविद्रवं चैव किङ्कराणां निबर्हणम्  ॥  ३२  ॥   

मणिप्रदानमिति । रामं प्रतीति शेषः ॥ १।३।३२ ॥   

 ॥ १।३।३३ ॥ ग्रहणं वायुसूनोश्च लङ्कादाहाभितर्जनम् ।  

प्रतिप्लवनमेवाथ मधुनिर्यातनं तथा  ॥  ३३  ॥   

लङ्कादाहश्च अभितर्जनञ्च तथा । तत्र राक्षसानामिति शेषः । प्रतिप्लवनंपुनः सागरतरणम् । मधूनांक्षौद्राणाम् ॥ १।३।३३ ॥   

 ॥ १।३।३४ ॥ राघवाश्वासनं चैव मणिनिर्यातनं तथा ।  

सङ्गमं च समुद्रेण नलसेतोश्च बन्धनम्  ॥  ३४  ॥   

निर्यातनंदानम् । नलबद्धोः यस्सेतुः स नलसेतुः ॥ १।३।३४ ॥   

 ॥ १।३।३५ ॥ प्रतारं च समुद्रस्य रात्रौ लङ्कावरोधनम् ।  

विभीषणेन संसर्गं वधोपायनिवेदनम्  ॥  ३५  ॥   

प्रतारं--भावे घञ् । विभीषणसंसर्गः सेतुबन्धनात्पूर्वम् ॥ १।३।३५ ॥   

 ॥ १।३।३६ ॥ कुम्भकर्णस्य निधनं मेघनादनिबर्हणम् ।  

रावणस्य विनाशं च सीतावाप्तिमरेः पुरे  ॥  ३६  ॥   

विभीषणाभिषेकं च पुष्पकस्य च दर्शनम् ।  

अरेः पुरे सीतावाप्तिं विभीषणाभिषेकं चेत्यन्वयः ॥ १।३।३६ ॥   

 ॥ १।३।३७,३८ ॥ अयोध्यायाश्च गमनं भरद्वाजसमागमम् ।  

प्रेषणं वायुपुत्रस्य भरतेन समागमम्  ॥  ३७  ॥   

रामाभिषेकाभ्युदयं सर्वसैन्यविसर्जनम् ।  

स्वराष्ट्ररञ्जनं चैव वैदेह्याश्च विसर्जनम्  ॥  ३८  ॥   

अभ्युदयः--उत्सवः ॥ १।३।३७,३८ ॥   

 ॥ १।३।३९ ॥ अनागतं च यत्किञ्चिद्रामस्य वसुधातले ।  

तच्चकारोत्तमे काव्ये वाल्मीकिर्भगवानृषिः  ॥  ३९  ॥   

इत्यार्षे श्रीमद्रामायणे बालकाण्डे तृतीयः सर्गः  

--  

अनागतंब्राह्मणपुत्रोज्जीवनाश्वमेधयागादि । उत्तमे काव्य इति । समग्रकाव्यलक्षणलक्षितत्वात् काव्योत्तमे, पूर्वोत्तरविभागवतीति शेषः ॥ १।३।३९ ॥  \[एकोनचत्वारिंशत्\]  

इति श्रीमद्रामायणामृतकतकटीकायां बालकाण्डे तृतीयः सर्गः  

-- ॥  ॥   

