+++
title = "०७० दशरथवंशकथनम्"
title_english = "070 ikshvaaku s lineage detailed"

+++
अथ सप्ततितमः सर्गः  

\[इक्ष्वाकुवंशवर्णनम्\]  

 ॥ १।७०।१ ॥ ततः प्रभाते जनकः कृतकर्मा महर्षिभिः ।  

उवाच वाक्यं वाक्यज्ञः शतानन्दं पुरोहितम्  ॥  १  ॥   

अथ स्वस्वबन्धुभावरहितयोः यौनसम्बन्धापेक्षितः परस्परकुलविचारः सर्गाभ्यां--ततः प्रभात इत्यादि ॥ १।७०।१ ॥   

 ॥ १।७०।२,३ ॥ भ्राता मम महातेजा १यवीयानतिधार्मिकः ।  

कुशध्वज इति ख्यातः पुरीमध्यवसच्छुभाम्  ॥  २  ॥   

२वार्याफलकपर्यन्तां पिबन्निक्षुमतीं नदीम् ।  

साङ्काश्यां पुण्यसङ्काशां विमानमिव पुष्पकम्  ॥  ३  ॥   

पुरीमध्यवसदिति । पुर्यामिति यावत् । ऽउपान्वध्याङ्वसःऽ इत्याधारस्य कर्मत्वम् । परबलं वारयितुं अर्हावार्या ऽऋहलोर्ण्यत्ऽप्राकार इति यावत्, तस्याः फलकाःयन्त्रफलकाः, तद्युक्तः पर्यन्तः--परिसरो यस्यास्सा तथा । एतेन स्थलदुर्गत्वं पुर्या उक्तं । अथ जलदुर्गत्वमप्युच्यतेवार्येत्यादि । आवर्तते चेदं पदं, उक्तार्थवार्याफलकपरिसरप्रवाहवतीं इक्षुमतीं नदींतज्जलं पिबन्, सांकाश्यांसंकाशेन निर्वृत्ता सांकाश्या, वुञ्छणादितो ण्यः । पुण्यसंकाशांशुभदर्शनां । पुष्पकविमानं प्रसिद्ध कौबेरं  ॥  ३  ॥   

(१ वीर्यवान्ङ।ज)  

( वारिणि आ कीर्णाः--निखाताः फलकाः--शूलानि येषु ते वार्याफलकाः, तादृशाः पर्यन्तप्रदेशाः यस्यास्तां । ऽवार्यामलकऽ इति पाठे वार्यामलकाः--आमलकविशेषाः ।)  

(२वार्यामलकङ।ज)  

(पुण्यशब्देन तत्फलं स्वर्गः--तत्सङ्काशांति । पुण्यतुल्यां--स्ववासिनां पुण्यवत् स्वत एवाभीष्टप्रदांगो) ॥ १।७०।३ ॥   

 ॥ १।७०।४ ॥ तमहं द्रष्टुमिच्छामि यज्ञगोप्ता स मे मतः ।  

३ प्रीतिं सो ऽपि महातेजा इमां भोक्ता मया सह  ॥  ४  ॥   

तमिति । उक्तपुरुवासिनमिति यावत् । यज्ञगोप्तेति । मिथिलायां क्रियमाणयज्ञस्य रक्षणंसाङ्काश्य एव स्थित्वा ऽस्मद्यज्ञापेक्षितसर्वसामग्रीसम्पादकत्वात् । इमां प्रीतिं--विवाहकल्याणसन्तोषं मया सह भोक्तुमर्हति । अतस्तदानयनं कारयत्विति शतानन्दमुवाचेति योजना  ॥  ४  ॥   

(३ एतदनन्तरं--एवमुक्ते तु वचने शतानन्दस्य सन्निधौ । आगताः केचिदव्यग्राः जनकस्तान् समादिशत्इत्यधिकंङ।) ॥ १।७०।४ ॥   

 ॥ १।७०।५ ॥ शासनात्तु नरेन्द्रस्य प्रययुः शीघ्रवाजिभिः ।  

१ समानेतुं नरव्याघ्रं विष्णुमिन्द्राज्ञया यथा  ॥  ५  ॥   

एवं नरेन्द्रस्यजनकस्य शासनात् शतानन्दप्रेषिताः प्रययुः । दूता इति शेषः । विष्णुः--उपेन्द्रः  ॥  ५  ॥   

(१एतदनन्तरं ऽसांकाश्यां ते समागत्य ददृशुश्च कुशध्वजम् । न्यवेदयन्यथावृत्तं जनकस्य च चिन्तितम्  ॥  तद्वृत्तं नृपतिः श्रुत्वा दूतश्रेष्ठैर्महाबलैः  ॥  इत्यधिकंङ ।) ॥ १।७०।५ ॥   

 ॥ १।७०।६,७ ॥ अज्ञाया ऽथ नरेन्द्रस्य आजगाम कुशध्वजः ।  

स ददर्श महात्मानं जनकं धर्मवत्सलम्  ॥  ६  ॥   

अभिवाद्य शतानन्दं राजानं चापि धार्मिकम् ।  

राजार्हं परमं दिव्यमासनं सो ऽध्यरोहत  ॥  ७  ॥   

सो ऽध्यरोहतेति । पुरोहितज्येष्ठानुमत्येति शेषः ॥ १।७०।७ ॥   

 ॥ १।७०।८,९ ॥ उपविष्टावुभौ तौ तु भ्रातरावतितेजसौ ।  

प्रेषयामासतुर्वीरौ मन्त्रिश्रेष्ठं सुदामनम्  ॥  ८  ॥   

गच्छ मन्त्रिपते शीघ्रमैक्ष्वाकममितप्रभम् ।  

आत्मजैस्सह दुर्धर्षमानयस्व समन्त्रिणम्  ॥  ९  ॥   

सुदामनं क्क प्रेषयामासतुरित्यतःगच्छेत्यादि ॥ १।७०।९ ॥   

 ॥ १।७०।१० ॥ औपकार्यां स गत्वा तु रधूणां कुलवर्धनम् ।  

ददर्श, शिरसा चैनमभिवाद्येदमब्रवीत्  ॥  १०  ॥   

औपकार्यामिति । उपकार्याशब्दात् स्वार्थे ष्यञ् । दशरथशिबिरसन्निवेशमित्यर्थः  ॥ १।७०।१० ॥   

 ॥ १।७०।११,१२,१३ ॥ अयोध्याधिपते वीर वैदेहो मिथिलाधिपः ।  

स त्वां द्रष्टुं व्यवसितः सोपाध्यायपुरोहितम्  ॥  ११  ॥   

मन्त्रिश्रेष्ठवचः श्रुत्वा राजा सर्षिगणस्तदा ।  

सबन्धुरगमत्तत्र जनको यत्र वर्तते  ॥  १२  ॥   

स राजा मन्त्रिसहितः सोपाध्यायः सबान्धवः ।  

वाक्यं वाक्यविदां श्रेष्ठो वैदेहमिदमब्रवीत्  ॥  १३  ॥   

इदं वाक्यमिति । निजकुलप्राशस्त्यप्रतिपादनप्रयोजननिजपुरोहितनियोजनरूपवक्ष्यमाणवाक्यमित्यर्थः ॥ १।७०।१३ ॥   

 ॥ १।७०।१४ ॥ विदितं ते, महाराज इक्ष्वाकुकुलदैवतम् ।  

वक्ता सर्वेषु कृत्येषु वसिष्ठो भगवानृषिः  ॥  १४  ॥   

ते विदितमिति । ऽमतिबुद्धिऽ इत्यादिना वर्तमानार्थे क्ते ऽ क्तस्य च वर्तमानेऽ इति षष्ठी । त्वया विदितं इत्यर्थः । वक्तेति । कृत्याकृत्यानीति यावत् ॥ १।७०।१४ ॥   

 ॥ १।७०।१५ ॥ विश्वामित्राभ्यनुज्ञातः सह सर्वैर्महर्षिभिः ।  

१ एष वक्ष्यति धर्मात्मा वसिष्ठो मे यथाक्रमम्  ॥  १५  ॥   

वक्ष्यतीति । दशपुरुषविख्यातादिति न्यायेन यौनसम्बन्धापेक्षितवंशपारम्पर्यमिति शेषः  ॥  १५  ॥   

(विश्वामित्रस्य कोपपरिहाराय--विश्वामित्राभ्यनुज्ञात इतिगो । परन्त्वेवं सति सर्वैर्महर्षिर्भिरिति कथम् ? । अतः ब्रह्मविदां सदसि तदनुज्ञां लब्धेत्यर्थः । तत्र च विश्वामित्रस्य प्रकरणात्प्राधान्यकथनमिति युक्तम्  ॥ )  

(१ एतदनन्तरं ऽएवमुक्त्वा नरश्रेष्ठे राज्ञां मध्ये महात्मनाम्ऽ इत्यधिकंङ) ॥ १।७०।१५ ॥   

 ॥ १।७०।१६,१७ ॥ तूष्णींभूते दशरथे वसिष्ठो भगवानृषिः ।  

उवाच वाक्यं वाक्यज्ञो वैदेहं सपुरोधसम्  ॥  १६  ॥   

अव्यक्तप्रभवो ब्रह्मा शाश्वातो नित्य अव्ययः ।  

तस्मान्मारीचिः संजज्ञे मरीचेः १कश्यपः सुतः  ॥  १७  ॥   

अव्यक्तेति । सत्त्वादिशक्तिमयसांध्यभूमविग्रहात्मकमादिविष्णुतत्त्वं अव्यक्तं । यद्यपि अतितुर्यादिरुद्रतत्त्वानामेवानुपग्रहविकल्पचिद्गगनत्वकालकृतिमात्रोपग्रहत्वतत्कार्याविविक्तत्रिगुणमात्रोपग्रहतो ऽव्यक्तत्वं साक्षात्, अथापि सांध्यत्वादादिविष्णुतत्त्वम२प्यनादिब्रह्मतत्त्ववदिहामुत्रव्यवहारार्हस्थिराव्यक्तमेव ।
तस्मादव्यक्तात्रिशक्तिमयादुत्थितैस्त्रिरूपकालाकाशैस्त्रिवृत्पञ्चकभक्तैर्हिरण्मयभूममहाविराडण्डोपग्रहो भगवानादिगुरुस्त्रिमूर्तिलीलामूर्तिस्तुर्य आदिब्रह्मा स महेशस्सकलसंसारशाश्वतसकलपुरुषार्थसाक्षात्प्रवर्तको नित्यं जाग्रन्निस्तुलाधिकभूमिविद्यैश्वर्यानन्दशक्तिर्नित्यं प्रतितिष्ठति । सो ऽसौ हिरण्यगर्भादित्रिब्रह्मलीलामूर्तिरपि शाश्वतत्वादिस्वभावः, स्वराजश्रीहिरण्यगर्भस्य गगनात्मकत्वादेव शाश्वतत्वंअविकारसदैकरूपत्वं सम्राजः कालाग्निस्वभावत्वेन स्वेतरसकलसंसारानित्यतासम्पादकस्य तस्यानित्यतासम्पादकहेत्वभावात् नित्यविराजो यद्यपि कालविकार्यत्वेनानित्यत्वं, अथाप्यव्ययत्वं नित्यनियतप्रवृत्तत्रिमण्डलीनित्यजाय३मानाशयोत्कर्षसासाम्ययोगतः प्रत्यग्वत्कालत्रये ऽप्यवयवविनाशरहितत्वात् । सिद्धान्तविदेकसुलभो ऽयमर्थः । प्रपञ्चः आकरे द्रष्टव्यः । तस्मात् विराजः प्रजापतेः दशप्रजापतिष्वेको मरीचिर्जज्ञे । ततः काश्यप इत्यादिः  ॥  १७  ॥   

(१काश्यपःङ)  

(२ प्यादिग।)  

(३ मानोत्कर्षग) ॥ १।७०।१७ ॥   

 ॥ १।७०।१८ ॥ विवस्वान् कश्यपाज्जज्ञे मनुर्वैवस्वतः स्मृतः ।  

मनुः प्रजापतिः पूर्वमिक्ष्वाकुस्तु मनोः सुतः  ॥  १८  ॥   

मनुः प्रजापतिरिति । प्रिजासर्गाधिकारीति यावत् ॥ १।७०।१८ ॥   

 ॥ १।७०।१९ ॥ तमिक्ष्वाकुमयोध्यायां राजानं विद्धि पूर्वकम् ।  

इक्ष्वाकोस्तु सुतः श्रीमान् कुक्षिरित्येव विश्रुतः  ॥  १९  ॥   

कुक्षेरथात्मजः श्रीमान् विकुक्षिरुदपद्यत ।  

विकुक्षेस्तु महातेजा बाणः पुत्रः प्रतापवान्  ॥  २०  ॥   

बाणस्य तु महातेजा अनरण्यः प्रतापवान् ।  

अनरण्यात्पृथुर्जज्ञे त्रिशङ्कुस्तु पृथोस्सुतः  ॥  २१  ॥   

त्रिशङ्कोरभवत्पुत्रो धुन्धुमारो महायशाः ।  

धुन्धुमारान्महातेजा युवनाश्वो महारथः  ॥   

युवनाश्वसुतस्त्वासीत् मान्धाता पृथिवीपतिः  ॥  २२  ॥   

मान्धातुस्तु सुतः श्रीमान् सुसन्धिरुदपद्यत ।  

सुसन्धेरपि पुत्रौ द्वौ ध्रुवसन्धिः प्रसेनजित्  ॥  २३  ॥   

यशस्वी, ध्रुवसन्धेस्तु भरतो नाम नामतः ।  

भरतात्तु महातेजा असितो नाम जातवान्  ॥  २४  ॥   

१तस्यैते प्रतिराजान उदपद्यन्त शत्रवः ।  

हैहयास्तालजङ्घाश्च शूराश्च शशिबिन्दवः  ॥  २५  ॥   

तस्यैत इति । असितस्येत्यर्थः । प्रतिराजानःशत्रुराजानः । राज्यात्प्रवासित इति । न तु हत इत्यर्थः  ॥  २५  ॥   

(अत्र गोविन्दराजीये अनन्तरमर्धं नास्ति । धुन्धुमारःयुवनास्वापरनामधेय इति च व्याख्यातम्  ॥ )  

(अस्य कथा उत्तरकाण्डे सप्तषष्टितमे सर्गे द्रष्टव्या ।)  

(१ यस्य सर्वत्रङ) ॥ १।७०।२५ ॥   

 ॥ १।७०।२६,२७ ॥ तांस्तु स प्रतियुध्यन् वै युद्धे राज्यात्प्रवासितः ।  

हिमवन्तमुपागम्य २भृगुप्रस्रवणे ऽवसत्  ॥  २६  ॥   

असितो ऽल्पबलो राजा ३मन्त्रिभिस्सहितस्तदा ।  

द्वे चास्य भार्ये गर्भिण्यौ बभूवतुरिति १श्रुतिः  ॥  २७  ॥   

इति श्रुतिरिति । पुरातनकथेत्यर्थः । सगरंगरसहितं भक्ष्यमिति शेषः  ॥  २७  ॥   

(२ भार्याभ्यां सहितो ऽवसत्ङ)  

(३ कालधर्ममुपेयिवान्ङ)  

(१ श्रुतम्ङ) ॥ १।७०।२७ ॥   

 ॥ १।७०।२८ ॥ एका गर्भविनाशाय सपत्न्यै २ सगरं ददौ ।  

ततः शैलवरं रम्यं बभूवाभिरतो मुनिः  ॥  २८  ॥   

ततश्शैलवरं रम्यं हिमवन्तमुपाश्रितो भार्गवश्च्यवनो मुनिः तत्रैव हिमवति अभिरतो बभूव  ॥  २८  ॥   

(२सा गरंङ।) ॥ १।७०।२८ ॥   

 ॥ १।७०।२९ ॥ भार्गवश्च्यवनो नाम हिमवन्तमुपाश्रितः ।  

तत्र चैका महाभागा भार्गवं देववर्चसम्  ॥  २९  ॥   

तत्र चैकेति । । प्राशितगरेति यावत् ॥ १।७०।२९ ॥   

 ॥ १।७०।३० ॥ ववन्दे पद्मपात्राक्षी काङ्क्षन्ती सुतमात्मनः ।  

तमृषिं सा ऽभ्युपागम्य कालिन्दी चाभ्यवादयत्  ॥  ३०  ॥   

कालिन्दीति तस्या नाम । अभ्यवादयच्चेति चकारेण शुश्रूषणमप्यकरोत् पुत्रार्थमित्यर्थः । पुत्रमाप्तुमिच्छुः पुत्रेप्सुः । पुत्रजन्मनिपुत्रेत्पत्तिविषये ॥ १।७०।३० ॥   

 ॥ १।७०।३१ ॥ स तामभ्यवदद्विप्रः पुत्रेप्सुं पुत्रजन्मनि ।  

तव कुक्षौ महाभागे सुपुत्रः सुमहाबलः  ॥  ३१  ॥   

महावीर्यो महातेजाः अचिरात्सञ्जनिष्यति  ॥   

३गरेण सहितः श्रीमान् मा शुचः कमलेक्षणे  ॥  ३२  ॥   

गरेण सहितस्सन् जनिष्यतीति मुनेः प्राप्तानुग्रहात् । तत्पुत्रकालमृतपतिकां ऋषिराश्वासयति चमाशुच इति । पतिमृतिजशोकंत्यज सुपुत्रेणैव सुखीभविष्यसीत्याश्वासयत्  ॥  ३२  ॥   

(तामभितां प्रतीत्यर्थः ।)  

(३ एतदनन्तरं--एवमुक्ता महाभागा, असिते स्वर्गते सति । निधाय चेतो नृपतौ विद्युल्लेखेव सुप्रभा  ॥  ३५  ॥ इत्यधिकंङ) ॥ १।७०।३२ ॥   

 ॥ १।७०।३३ ॥ च्यवनं तु नमस्कृत्य राजपुत्री पतिव्रता ।  

१पतिना रहिता तस्मात् पुत्रं देवी व्यजायत  ॥  ३३  ॥   

अनन्तरंच्यवनं तु नमस्कृत्य, पतिना रहितेति नाभावश्छान्दसः, तस्मात्देशादपावृत्तेति शेषः । व्यजायतप्रसूतवती  ॥  ३३  ॥   

(१ पतिशोकातुरा--पत्या विरहिताङ)  

( तस्मात्च्यवनप्रसादात्गो।ति।शि) ॥ १।७०।३३ ॥   

 ॥ १।७०।३४ ॥ सपत्नया तु गरस्तस्यै दत्तो गर्भजिघांसया ।  

सह तेन गरेणैव जातः स सगरो ऽभवत्  ॥  ३४  ॥   

जातस्स इति । यतो गरेण सह जातः ततः सगर इति योजना ॥ १।७०।३४ ॥   

 ॥ १।७०।३५,३६ ॥ सगरस्यासमञ्जस्तु असमञ्जात्तथां ऽशुमान् ।  

दिलीपों ऽशुमतः पुत्रो दिलीपस्य भगीरथः  ॥  ३५  ॥   

भगीरथात्ककुत्स्थश्च ककुत्स्थस्य रघुस्सुतः ।  

रघोस्तु पुत्रस्तेजस्वी प्रवृद्धः पुरुषादकः  ॥  ३६  ॥   

रघुपुत्रः प्रवृद्धस्तु वसिष्ठशापवशातु पुरुषादकःराक्षसस्समभवत् । प्रतिशापायोद्धृतजलं स पत्न्यनुनयेन स्वपादयोर्विसृष्टवान् । अतः स कल्माषपाद इत्यभवत्  ॥  ३६  ॥   

( एतत्कथा उत्तरकाम्डे पञ्चषष्टितमसर्गे वर्तते । परं तु तत्र, भागवते च (९९)सुदासस्य पुत्रः वीरसहः कल्माषपादः संपन्न इत्युक्तम् । ) ॥ १।७०।३६ ॥   

 ॥ १।७०।३७४० ॥ कल्माषपादो ह्यभवत्तस्माज्जातश्च शङ्खणः ।  

सुदर्शनः शङ्खणस्य अग्निवर्णः सुदर्शनात्  ॥  ३७  ॥   

शीघ्रगस्त्वग्निवर्णस्य शीघ्रगस्य मरुः सुतः ।  

मरोः प्रशुश्रुकस्त्वासीदम्बरीषः प्रशुश्रुकात्  ॥  ३८  ॥   

अम्बरीषस्य पुत्रो ऽभून्नहुषः पृथिवीपतिः ।  

नहुषस्य ययातिश्च नाभागस्तु ययातिजः  ॥  ३९  ॥   

नाभागस्य बभूवाज अजाद्दशरथो ऽभवत् ।  

अस्माद्दशरथाज्जातौ भ्रातरौ रामलक्ष्मणौ  ॥  ४०  ॥   

नाभागस्याजः, अजाद्दशरथ इति । एवमत्रोक्तवंशपरम्परायां पुराणादिवैषम्यं बह्वस्ति । तत्सर्वं चतुर्युगसहस्रमानभगवद्विराजाहनि किञ्चित्किञ्चिद्युगभेदवशजं इति ध्येयम्  ॥  ४०  ॥   

(एकस्यानेकनामकत्वाद्वा विरोधपरिहारःति) ॥ १।७०।४० ॥   

 ॥ १।७०।४१ ॥ आदिवंशविशुद्धानां राज्ञां परमधर्मिणाम् ।  

इक्ष्वाकुकुलजातानां वीराणां सत्यवादिनाम्  ॥  ४१  ॥   

आदिवंशेति । आदितः--ब्रह्माणमारभ्य वंशेन विशुद्धास्तथा ॥ १।७०।४१ ॥   

 ॥ १।७०।४२ ॥ रामलक्ष्मणयोरर्थे त्वत्सुते वरये नृप  

सदृशाभ्यां नरश्रेष्ठ १सदृशे दातुमर्हसि  ॥  ४२  ॥   

इत्यार्षे श्रीमद्रामायणे बालकाण्डे सप्ततितमस्सर्गः  

--  

त्वत्सुते वरय इति । पुरोहितकृत्यत्वाद्वरणादेरित्याशयः । सदृशेति । ऽसमानान्ययोश्चेति वक्तव्यम्ऽ इति दृशेः कञि ऽटिढ्ढाणञ्ऽ इति ङीबभावश्छान्दसः । समानस्य ऽज्योतिर्जनपदऽ इत्यादिना विधीयमानस्य सादेशस्य प्रायिकत्वादन्यत्रापि सादेशः  ॥  ४२  ॥   

(१ सदृशेङ) ॥ १।७०।४२ ॥   

इति श्रीमद्रामायणामृतकतकटीकायां बालकाण्डे सप्ततितमस्सर्गः  

  

