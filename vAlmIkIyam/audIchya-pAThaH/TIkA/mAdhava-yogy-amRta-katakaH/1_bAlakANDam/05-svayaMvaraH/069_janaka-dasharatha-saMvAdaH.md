+++
title = "०६९ जनक-दशरथ-संवादः"
title_english = "069 dasharatha arrives at mithila"

+++
अथ एकोनसप्ततितमः सर्गः  

\[दशरथजनकसमागमः\]  

 ॥ १।६९।१ ॥ ततो रात्र्यां व्यतीतायां सोपाध्यायः सबान्धवः ।  

राजा दशरथो हृष्टः सुमन्त्रमिदमब्रवीत्  ॥  १  ॥   

अथ दूतैराहूतदशरथागमनम्--ततो रात्र्यामिति ॥ १।६९।१ ॥   

 ॥ १।६९।२ ॥ अद्य सर्वे धनाध्यक्षा धनमादाय पुष्कलम् ।  

व्रजन्त्वग्रे सुविहिता नानारत्नसमन्विताः  ॥  २  ॥   

धनाध्यक्षाः--कोशरक्षाधिकृताः । सुविहिताः--सुसम्पादितकल्याणोचितकर्माणः ॥ १।६९।२ ॥   

 ॥ १।६९।३ ॥ चतुरङ्गं बलं चापि शीघ्रं निर्यातु सर्वशः ।  

ममाज्ञासमकालं च यानयुग्यमनुत्तमम्  ॥  ३  ॥   

यानयुग्यमिति । यानं--शिबिकान्दोळिकादि, युग्यं--अश्वादि, सेनाङ्गत्वादेकत्वम् । अनुत्तमानि यानानि युग्यानि च निर्यान्तु--वसिष्ठाद्यर्थमिति शेषः ॥ १।६९।३ ॥   

 ॥ १।६९।४,५ ॥ वसिष्ठो वामदेवश्च जाबालिरथ काश्यपः ।  

मार्कण्डेयस्सुदीर्घायुः ऋषिः कात्यायनस्तथा  ॥  ४  ॥   

एते द्विजाः प्रयान्त्वग्रे, स्यन्दनं योजयस्व मे ।  

१ यथा कालात्ययो न स्यात् दूता हि त्वरयन्ति माम्  ॥  ५  ॥   

प्रयान्त्वग्र इति । कल्याणप्रयाणत उत्तमयानयुग्यैरिति शेषः । दूताः--जनकमन्त्रिणः  ॥  ५  ॥   

(१एतदनन्तरं ऽइत्युक्त्वा स महातेजाः राजा दशरथो रथम् । आरुरोह यथा भानुः भगवान् रघुनन्दनः । इत्यधिकंङ) ॥ १।६९।५ ॥   

 ॥ १।६९।६,७ ॥ वचनात्तु नरेन्द्रस्य सा सेना चतुरङ्गिणी ।  

राजानमृषिभिः सार्धं व्रजन्तं पृष्ठतो ऽन्वगात्  ॥  ६  ॥   

गत्वा चतुरहं मार्गं विदेहानभ्युपेयिवान् ।  

राजा तु जनकः श्रीमान् श्रुत्वा पूजामकल्पयत्  ॥  ७  ॥   

चतुर्भिरहोभिस्साध्यगमनो मार्गस्तथा । दूतैस्त्रिदिनगतो ऽध्वा चतुरङ्गबलोपेतप्रयाणत्वाच्चतुर्दिनमपेक्षते । श्रुत्वेति । दशरथागमनमिति शेषः ॥ १।६९।७ ॥   

 ॥ १।६९।८,९ ॥ ततो राजानमासाद्य वृद्धं दशरथं नृपम् ।  

जनको मुदितो राजा हर्षं च परमं ययौ ।  

उवाच च नरश्रेष्ठो नरश्रेष्ठं मुदा ऽन्वितः  ॥  ८  ॥   

स्वागतं ते, महाराज दिष्ट्या प्राप्तो ऽसि राघव  

पुत्रयोरुभयोः प्रीतिं लप्स्यसे वीर्यनिर्जिताम्  ॥  ९  ॥   

पुत्रयोरुभयोः प्रीतिमिति । व्याकृतचरः । वीर्यनिर्जितामिति । रामवीर्यद्वारा सम्पादितामिति यावत् ॥ १।६९।९ ॥   

 ॥ १।६९।१० ॥ दिष्ट्या प्राप्तो महातेजाः वसिष्ठो भगवानृषिः ।  

सह सर्वैर्द्विजश्रेष्ठैर्देवैरिव शतक्रतुः  ॥  १०  ॥   

शतक्रतुदृष्टान्तो वसिष्ठस्य पूर्णधर्मत्वे  ॥  १०  ॥   

(अस्यार्धस्य ऽस्वागतं ते महाराज दिष्ट्या प्राप्तो ऽसि राघवऽ इत्यर्धानन्तर्ये संगत्यतिशयः स्फुटः । स तु सुरेन्द्रः, अयं च भूसुरेन्द्र इति ।) ॥ १।६९।१० ॥   

 ॥ १।६९।११ ॥ दिष्ट्या मे निर्जिता विघ्ना दिष्ट्या मे पूजितं कुलम् ।  

राघवैः सह १सम्बन्धो वीर्यश्रेष्ठैर्महात्मभिः  ॥  ११  ॥   

विघ्ना इति । कन्याप्रदानप्रतिबन्धा इत्यर्थः । राघवैस्सह सम्बन्धः यतः प्राप्तस्ततः पूजितमिति योजना  ॥  ११  ॥   

(१ संबन्धात्ङ।ज) ॥ १।६९।११ ॥   

 ॥ १।६९।१२ ॥ श्वः प्रभाते १नरेन्द्रेन्द्र निर्वर्तयितुमर्हसि ।  

यज्ञस्यान्ते नरश्रेष्ठ विवाह२मृषिसंमतम्  ॥  १२  ॥   

नरेन्द्रणामपीन्द्रो नरेन्द्रेन्द्रः । यज्ञस्यान्त इति । त्रिचतुर्दिनानन्तरभाविनीति शेषः  ॥  १२  ॥   

(इक्ष्वाकुप्रथमवंशत्वेन नरेन्द्राणामपीन्द्रत्वम्गो)  

(१ नरेन्द्र त्वंङ।ज)  

(२ मृषिसत्तमैःङ) ॥ १।६९।१२ ॥   

 ॥ १।६९।१३ ॥ तस्य तद्वचनं श्रुत्वा ऋषिमध्ये नराधिपः ।  

वाक्यं वाक्यविदां श्रेष्ठः प्रत्युवाच महीपतिम्  ॥  १३  ॥   

प्रतिग्रहो दातृवशः श्रुतमेतन्मया पुरा ।  

यथा वक्ष्यसि धर्मज्ञ तत्करिष्यामहे वयम्  ॥  १४  ॥   

प्रतिग्रहःकन्यागवादीनां प्रतिग्रहः दातृवश एव--यदि ददातिगृह्यते प्रतिग्रहीत्रेति वस्तुस्थितिः । एतत् युष्मदीयं वीर्यशुल्कं कन्याप्रदानविषयं, पुरा पूर्वमेव श्रुतम् । अतः परं कन्याप्रदस्त्वं यथा वक्ष्यसि तद्वयं करिष्यामहे ॥ १।६९।१४ ॥   

 ॥ १।६९।१५ ॥ धर्मिष्ठं च यशस्यं च वचनं सत्यवादिनः ।  

श्रुत्वा विदेहाधिपतिः परं विस्मयमागतः  ॥  १५  ॥   

परं विस्मयमिति । कन्याया वीर्यशुल्कत्वेन जितत्वात् तदनुमत्यनपेक्षणत्वे ऽपि ऽप्रतिग्रहो दातृवशः, यथा त्वं वक्ष्यसि ३तद्वयं करिष्यामहेऽ इति राज्ञो लौकिकवचनचातुरीदर्शनाद्विस्मयः  ॥  १५  ॥   

(३ तथाग) ॥ १।६९।१५ ॥   

 ॥ १।६९।१६,१७ ॥ ततः सर्वे मुनिगणाः परस्परसमागमे ।  

१ हर्षेण महता युक्तास्तां निशामवसन् सुखम्  ॥  १६  ॥   

राजा च राघवौ पुत्रौ निशम्य परिहर्षितः ।  

उवास परमप्रीतो जनकेनाभिपूजितः  ॥  १७  ॥   

निशम्यअवलोक्य, ऽशमो दर्शनेऽ इति दर्शने मित्वर्निषेधाद्ध्रस्वः  ॥  १७  ॥   

(१ एतदनन्तरंअथ रामो महातेजा लक्ष्मणेन सम ययौ । विश्वामित्रं पुरस्कृत्य पितुः पादावुपस्पृशन्  ॥   

इत्यधिकंङ) ॥ १।६९।१७ ॥   

 ॥ १।६९।१८ ॥ जनको ऽपि महातेजा क्रियां धर्मेण तत्त्ववित् ।  

यज्ञस्य च सुताभ्यां च कृत्वा रात्रिमुवास ह  ॥  १८  ॥   

इत्यार्षे श्रीमद्रामायणे बालकाण्डे एकोनसप्ततितमः सर्गः  

--  

यज्ञस्य अवशिष्टाः क्रियाः, सुताभ्यां कन्यादानशेषतया यत्कर्तव्यं लौकिकालौकिकं तत्सर्वं च कृत्वोवास इति । अदय (१८ १२) मानः सर्गः ॥ १।६९।१८ ॥   

इति श्रीमद्रामायणामृतकतकटीकायां बालकाण्डे एकोनसप्ततितमः सर्गः  

  

