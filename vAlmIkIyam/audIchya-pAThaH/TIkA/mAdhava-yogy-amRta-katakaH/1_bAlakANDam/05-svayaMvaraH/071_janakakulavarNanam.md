+++
title = "०७१ जनककुलवर्णनम्"
title_english = "071 janaka s lineage detailed"

+++
अथ एकसप्ततितमः सर्गः  

\[निमिवंशवर्णनम्\]  

 ॥ १।७१।१ ॥ एवं ब्रुवाणं जनकः प्रत्युवाच कृताञ्जलिः ।  

श्रोतुमर्हसि, भद्रं ते, कुलं नः परिकीर्तितम्  ॥  १  ॥   

अथ दशरथापेक्षया अप्रभावात्, कन्यादातृत्वेन च जामातृवर्गे प्रभावस्यायुक्तत्वाच्च स्वयमेव स्ववंशपरम्परामाचष्टेएवमित्यादि । ब्रुवाणमिति । वसिष्ठमिति शेषः  ॥  १  ॥   

(अप्रभावःप्रभावराहित्यम्) ॥ १।७१।१ ॥   

 ॥ १।७१।२ ॥ प्रदाने हि १ नरश्रेष्ठ कुलं निरवशेषतः ।  

वक्तव्यं कुलजातेन तन्निबोध महामुने  ॥  २  ॥   

नरश्रेष्ठानां कुलंनरश्रेष्ठकुलं  ॥  २  ॥   

(१ मुनिश्रेष्ठङ।च) ॥ १।७१।२ ॥   

 ॥ १।७१।३ ॥ राजा ऽभूत् त्रिषु लोकेषु विश्रुतः स्वेन कर्मणा ।  

निमिः परमधर्मात्मा सर्वसत्त्ववतां वरः  ॥  ३  ॥   

तस्य पुत्रो मिथिर्नाम निर्मिता २मिथिला यतः ।  

प्रथमो जनको नाम जनकादप्युदावसुः  ॥  ४  ॥   

तस्य पुत्र इति । तस्य निमेः साम्पराये सति ऋषिभिस्तदुरोमथनेन निर्मितः--उत्पादितो मिथिर्नाम जज्ञे । यतः--येन मिथिना मिथिला पुरी च निर्मिता, स जज्ञे । तथा भागवते ज्ञेयम्--"ममन्थ स निर्मेर्देहं कुमारस्समजायतऽ इति  ॥  ४  ॥   

( अयं च निमिः इक्ष्वाकुपुत्र इति उत्तरकाण्डे ५५ सर्गे उक्तम्  ॥  श्रीभागवते च(९१३) द्रष्टव्यम् ।)  

(२ मिथिला येन निर्मिताङ।ज) ॥ १।७१।४ ॥   

 ॥ १।७१।५१३ ॥ १उदावसोस्तु धर्मात्मा जातो वै नन्दिवर्धनः ।  

२ नन्दिवर्धनपुत्रस्तु सुकेतुर्नाम नामतः  ॥  ५  ॥   

सुकेतोरपि धर्मात्मा देवरातो महाबलः ।  

देवरातस्य राजर्षेर्बृहद्रथ इति स्मृतः  ॥  ६  ॥   

बृहद्रथस्य शूरो ऽभून्महा३वीरः प्रतापवान् ।  

महा४वीरस्य धृतिमान् सुधृतिस्सत्यविक्रमः  ॥  ७  ॥   

सुधृतेरपि धर्मात्मा ५दुष्टकेतुस्सुधार्मिकः ।  

६दुष्टकेतोस्तु राजर्षेर्हर्यश्च इति विश्रुतः  ॥  ८  ॥   

हर्यश्वस्य मरुः पुत्रो मरोः पुत्रः ७प्रतिन्धकः ।  

८ प्रतिन्धकस्य धर्मात्मा राजा कीर्तिरथस्सुतः  ॥  ९  ॥   

पुत्रः कीर्तिरथस्यापि देवमीढ इति स्मृतः ।  

देवमीढस्य ९विबुधो विबुधस्य महीध्रकः  ॥  १०  ॥   

महीध्रकसुतो राजा कीर्तिरातो महाबलः ।  

कीर्तिरातस्य राजर्षेर्महारोमा व्यजायत  ॥  ११  ॥   

महारोम्णस्तु धर्मात्मा स्वर्णरोमा व्यजायत ।  

स्वर्णरोम्णस्तु राजर्षेर्हस्वरोमा व्यजायत  ॥  १२  ॥   

तस्य पुत्रद्वयं जज्ञे धर्मज्ञस्य महात्मनः ।  

ज्येष्ठो ऽहमनुजो भ्राता मम वीरः कुशध्वजः  ॥  १३  ॥   

तस्येति । ह्रस्वरोम्णः इत्यर्थः  ॥  १३  ॥   

(१ उपावसोस्तुङ।)  

(२ नन्दिवर्धसुतः शूरःङ।)  

(३ वीर्यःङ)  

(४ वीर्यस्यङ)  

(५ धृष्टकेतोस्तुङ।)  

(६ धृष्टकेतुङ)  

(७ प्रतीन्धकः, प्रतीन्धनःङ)  

(८ प्रतीन्धकस्य, प्रतीन्धनस्यङ)  

(९ सुविधो सुविधस्यङ) ॥ १।७१।१३ ॥   

 ॥ १।७१।१४ ॥ मां तु ज्येष्ठं पिता राज्ये सो ऽभिषिच्य नराधिपः ।  

कुशध्वजं समावेश्य भारं मयि, वनं गतः  ॥  १४  ॥   

कुशध्वजं राज्यभारं च मयि समावेश्येत्यर्थ । सरिध्वजाख्य इत्यर्थः । "सीता सीराग्रतो जाता तस्मात्सीरध्वजः स्मृतः" इति पुराणम्  ॥  १४  ॥   

(भारं--भरणीयं पोषणीयमित्यर्थः । मयि कुशध्वजं भारं समावेश्येत्यन्वयः ।)  

(भागवतं--११३१०) ॥ १।७१।१४ ॥   

 ॥ १।७१।१५,१६ ॥ वृद्धे पितरि स्वर्याते धर्मेण धुरमावहम् ।  

भ्रातरं देवसङ्काशं स्नेहात्पश्यन् कुशध्वजम्  ॥  १५  ॥   

कस्य चित्त्वथ कालस्य सांकाश्यादगमत्पुरात् ।  

सुधन्वा वीर्यवान् राजा मिथिलामवरोधकः  ॥  १६  ॥   

मिथिलामवरोधकः अगमदिति । अवरोद्धुमागतवानित्यर्थः । ऽतुमुण्वुलौ क्रियायां क्रियार्थायाम्ऽ इति ण्वुल् । ऽअकेनोर्मविष्यदाधमर्ण्ययोःऽ इति कर्मणि षष्ठीनिषेधः  ॥  १६  ॥   

(मिथिलामवरोधकः मिथिलामगमत्प्राप्तवान् । ) ॥ १।७१।१६ ॥   

 ॥ १।७१।१७ ॥ स च मे प्रेषयामास, शैवं धनुरनुत्तमम् ।  

सीता कन्या च पद्माक्षी मह्यं वै दीयतामिति  ॥  १७  ॥   

शैवं धनुस्सीता कन्या चेति उभयं मह्यं दीयतामिति प्रेषयामास । दूतानिति शेषः ॥ १।७१।१७ ॥   

 ॥ १।७१।१८ ॥ तस्याप्रदानाद्ब्रह्मर्षे युद्धमासीन्मया सह ।  

स हतो ऽभिमुखो राजा सुधन्वा तु मया रणे  ॥  १८  ॥   

तस्येति । उक्तोभयवस्तुन इत्यर्थः । अभिमुखः--युद्धाभिमुखः । सुधन्वेति । ऽवा संज्ञायांऽ इत्यानङ्  ॥  १८  ॥   

(वस्तुतस्त्विदं व्याख्यानं १६ तमश्लोकव्याख्यानावसरे युक्तम् ।) ॥ १।७१।१८ ॥   

 ॥ १।७१।१९ ॥ निहत्य तं मुनिश्रेष्ठ सुधन्वानं नराधिपम् ।  

साङ्काश्ये भ्रातरं वीरमभ्यषिञ्चम् कुशध्वजम्  ॥  १९  ॥   

कनीयानेष मे भ्राता अहं ज्येष्ठो महामुने  

ददामि परमप्रीतो बध्वौ ते मुनिपुङ्गव  ॥  २०  ॥   

सीतां रामाय, भद्रं ते, ऊर्मिळां लक्ष्मणाय च  ॥  २१  ॥   

ऊर्मिलामिति । योनिजां निजपुत्रीमित्यर्थः  ॥  २१  ॥   

(यद्यपि रामेणैव धनुर्भङ्गः कृतः, तथापि तादृशशक्तेः लक्ष्मणे ऽपि दर्शनात् तद्वीर्यमेवोर्मिलाया अपि शुल्कमित्यर्थः । हे मुनिपुङ्गवते बध्वौ परमप्रीतो दद्रामीत्यन्वयः । एतदेव विवृणोति उत्तरार्धेन ।) ॥ १।७१।१९ ॥   

 ॥ १।७१।२२ ॥ वीर्यशुल्कां मम सुतां सीतां सुरसुतोपमाम् ।  

१ द्वितीयामूर्मिलां चैव त्रिर्ददामि न संशयः  ॥  २२  ॥   

त्रिर्ददामीति । उक्तार्थमितिशेषः । ऽत्रिषत्या हि देवाःऽ इति न्यायादित्याशयः  ॥  २२  ॥   

(१ एतदनन्तरं ऽददामि परमप्रीतो बध्वौ ते रघुनन्दनऽ इत्यधिकं क्कचित्ङ) ॥ १।७१।२२ ॥   

 ॥ १।७१।२३ ॥ रामलक्ष्मणयो राजन् गोदानं कारयस्व ह ।  

पितृकार्यं च, भद्रं ते, ततो वैवाहिकं कुरु  ॥  २३  ॥   

गोदानमिति कर्मनाम । गावो रोमाणि, दोःपन्मूलगान्यपि, यत्र दीयन्ते खण्ड्यन्ते तदेतत् गोदानम्, समावर्तनकर्मेति यावत् । वैवाहिकं--पितृकार्यं नान्दीश्राद्धम्  ॥  २३  ॥   

( एवं वसिष्ठं प्रत्युक्त्वा ततः दशरथं प्रत्याहरामेत्यादि ।)  

( गोदानं नाम विवाहपूर्वसमनियत किञ्चित्कर्म । गावः--केशाः दोः पादमूल रोमाणि च यत्र खण्ड्यन्ते तत् गोदानं नाम समावर्तनाख्यं कर्मेत्याहुःगो।) ॥ १।७१।२३ ॥   

 ॥ १।७१।२४ ॥ मघा ह्यद्य महाबाहो तृतीये दिवसे विभो ।  

फल्गुन्यामुत्तरे राजंस्तस्मिन्वैवाहिकं कुरु ।  

रामलक्ष्मणयो राजन् दानं कार्यं सुखोदयम्  ॥  २४  ॥   

इत्यार्षे श्रीमद्रामायणे बालकाण्डे एकसप्ततितमस्सर्गः  

--  

ततो वैवाहिकं--विवाहप्रयोजनं विचित्रवस्त्राभरणाद्यलंकारादिलक्षणं ऽतदस्य प्रयोजनम्ऽ इति ठक् । मघानक्षत्रयुक्तः कालः मघः,ऽ चन्द्रः । अत्रार्थजस्याणस्तु ऽलुबविशेषेऽ इति लुप् । फल्गुन्यामुत्तर इति । उत्तरस्यामिति यावत् । रामलक्ष्मणयोरर्थे--प्रजाधर्मप्रयोजनाय सुखोदयं, व्याकृतं, दानंकन्यादानमवश्यं कार्यमिति उपसंहारः । भद्र (२४) मानः सर्गः  ॥  २४  ॥   

(तव मिथिलाप्रवेशात् तृतीयदिवसे, यज्ञसमाप्तेः तृतीयदिवसे वा ऽद्य मघानक्षत्रम् । फल्गुन्यां--पूर्वफल्गुनीनक्षत्रे, उत्तरेश्रेष्ठे अत एवभगो यत्र प्रजापतिः इत्यनेनाविरोधः । भगो हि पूर्वफल्गुनीदेवः उत्तरफल्गुन्यास्त्वर्यमेति बोध्यम्, ऽमघा नक्षत्रं पितरो देवताः फल्गुनी नक्षत्रं, अर्यमा देवता फल्गुनी लक्षत्रं, भगो देवताऽ इति तैत्तरीयसंहितायां ऽअर्यम्णः पूर्वे फल्गुनी, भगस्योत्तरेऽ इति तद्ब्राह्मणे चोक्तत्वात् यथाश्रुतमेव सम्यक्ति । अद्यअस्मिन् दिवसे मघा नक्षत्रमस्ति, अतः तृतीयदिवसे उत्तरे फलगुन्यांउत्तरफलगुन्यांशि) ॥ १।७१।२४ ॥   

इति श्रीमद्रामायणामृतकतकटीकायां बालकाण्डे एकसप्ततितमस्सर्गः  

  

