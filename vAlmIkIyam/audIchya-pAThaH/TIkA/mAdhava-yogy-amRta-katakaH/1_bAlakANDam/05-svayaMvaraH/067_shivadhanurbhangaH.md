+++
title = "०६७ शिवधनुर्भङ्गः"
title_english = "067 rAma breaks shiva s bow"

+++
अथ सत्पषष्टितमः सर्गः  

\[धनुर्भङ्ग\]  

 ॥ १।६७।१ ॥ जनकस्य वचः श्रुत्वा विश्वामित्रो महामुनिः ।  

धनुर्दर्शय रामाय इति होवाच पार्थिवम्  ॥  १  ॥   

अथ प्रस्तावितकार्यप्रवृत्तिःजनकस्येत्यादि । ऽरामाय इतिऽ इति असन्धिः छान्दसः ॥ १।६७।१ ॥   

 ॥ १।६७।२ ॥ ततः स राजा जनकः १ सामन्तान् व्यादिदेश ह ।  

धनुरादीयतां दिव्यं गन्धमाल्यविभूषितम्  ॥  २  ॥   

सामन्तान्--समीपे विद्यमानसचिवानित्यर्थः  ॥  २  ॥   

(१ सचिवान्ङ,ज, समेतान्, संयतान्ङ)  

( ऽहऽ इति हर्षद्योतकःशि।)  

(अनन्तरश्लोकानुसारादेवं व्याख्यातम् ।) ॥ १।६७।२ ॥   

 ॥ १।६७।३ ॥ जनकेन समादिष्टाः सचिवाः प्राविशन् पुरीम् ।  

तद्धनुः पुरतः कृत्वा निर्जग्मुः पार्थिवाज्ञया  ॥  ३  ॥   

पुरीं प्राविशन्निति । यज्ञवाटादिति शेषः ॥ १।६७।३ ॥   

 ॥ १।६७।४ ॥ नृणां शतानि पञ्चाशद्व्यायतानां महात्मनाम् ।  

मञ्जूषामष्टचक्रां तां समूहुस्ते कथञ्चन  ॥  ४  ॥   

अथ नायकसङ्ख्याविशेष कथनपूर्वं कथंचिदानयनप्रदर्शनेन धनुषो दुर्ग्रहत्वादिवैभवः प्रकाश्यतेनृणामित्यादि । ऽनृचऽ इति नामि न दीर्घः । पञ्चाशच्छतानीति । पञ्चसहस्राणीति यावत् । व्यायताःदीर्घाः । महात्मानःहृष्टपुष्टशरीराः । मञ्जूषा--आयसी पेटिका । अष्टचक्रां--अष्टायश्चक्ररक्षाबन्धवतीं । समूहुरिति । अनेकैदीर्घबृहद्वंशदण्डैरिति शेषः । कश्चिदष्टचक्रांअष्टचक्रशकटयुक्तामित्याह । तदा नृणां शतान्युहुरिति न सङ्गच्छते । अपि च शकटेनानयने बलीवर्दादय एव नियोज्याः, न तु पञ्चसहस्रपुरुषाः  ॥  ४  ॥   

(गोविन्दराजः । परन्तु तत्रऽसमूहुःआचकर्षुःऽ इति व्याख्यातम् ।) ॥ १।६७।४ ॥   

 ॥ १।६७।५,६ ॥ तामादाय तु मञ्जूषां आयसीं यत्र तद्धनुः ।  

सुरोपमं ते जनकमूचुर्नृपतिमन्त्रिणः  ॥  ५  ॥   

इदं धनुर्वरं राजन् पूजितं सर्वराजभिः ।  

मिथिलाधिप राजेन्द्र दर्शनीयं १यदीच्छसि  ॥  ६  ॥   

दर्शनीयंप्रदर्शनीयं इच्छसि यदि । प्रदर्शयेति शेषः  ॥  ६  ॥   

(यत् धनुः दर्शनीयमिच्छसि तदिदं धनुः आनीतमिति शेषःगो।)  

(१ यदिच्छसिङ) ॥ १।६७।६ ॥   

 ॥ १।६७।७ ॥ तेषां नृपो वचः श्रुत्वा कृताञ्जलिरभाषत ।  

विश्वामित्रं महात्मानं, तौ चोभौ रामलक्ष्मणौ  ॥  ७  ॥   

उभौ रामलक्ष्मणौ तद्विषयकधनुःप्रदर्शनमुद्दिश्य विश्वामित्रमभाषतेति योजना  ॥  ७  ॥   

(महात्मानं विश्वामित्रं तौ रामलक्ष्मणौ च अभाषतशि। परन्तु उत्तरश्लोकेषु विश्वामित्रस्यैव सम्बोधनात् कतककृता ऽन्यथा व्याख्यातम् ।) ॥ १।६७।७ ॥   

 ॥ १।६७।८ ॥ इदं धनुर्वरं ब्रह्मन् जनकैरभिपूजितम् ।  

राजभिश्च महावीर्यैः २ अशक्तैः पूजितं पुरा  ॥  ८  ॥   

राजभिश्चेति । अन्यैरपीति शेषः । अशक्तैःतोलनादिव्यापाराश्क्तैः । पूजितंऐश्वरत्वादीश्वरवदेव केवलं पूजितं इत्यर्थः  ॥  ८  ॥   

(जनकैःतद्वंश्यैः । पूरितुमशक्तैः राजभिस्तु जनकैःदेवरातातिरिक्तैः पूजितंति ।  

राजभिः सीतार्थिभिः पूजितंअहोमहासारमैश्वरं धनुरितिगो।)  

(२ अशक्यं पूरितुंङ) ॥ १।६७।८ ॥   

 ॥ १।६७।९ ॥ नैतत्सुरगणा१स्सर्वे नासुरा न च राक्षसाः ।  

गन्धर्वयक्षप्रवराः सकिन्नरमहोरगाः  ॥  ९  ॥   

क्क गतिर्मानुषाणां च धनुषो ऽस्य प्रपूरणे ।  

आरोपणे समायोगे वेपने तोलने ऽपि वा  ॥  १०  ॥   

तदेतद्धनुषां श्रेष्ठमानीतं मुनिपुङ्गव  

दर्शयैतन्महाभाग अनयोः राजपुत्रयोः  ॥  ११  ॥   

प्रपूरणंप्रसज्य धनुष आकर्णाकर्षणम् । इदं पूर्णबलम् । एतदधःयत् आरोपणादि । आरोपणंसज्यकरणं । समायोगःशरेण संयोजनं । वेपनंज्यास्फालनं । तोलनं वर्णितचरम् । तोलनादिकृत्ये मानुषाणां क्क गतिःक्क सामर्थ्यम् । अथापि त्वदाज्ञया आनीतं एतत् धनू राजपुत्रयोः २ प्रदर्शनाय  ॥  ११  ॥   

(१ श्शक्ताःङ)  

( प्रपूरणंआकर्णाकर्षणं, आरोपणंसज्यीकरणं, समायोगःशरेण योजनं, वेपनंज्यास्फालनं, तोलनमुक्तम्ति। प्रपूरणेनम्रीकरणे, आरोपणे मौर्व्याः संयोजने, समायोगेशरेण योजने, वेपनेमौर्व्याकर्षणेगो ।)  

(२ प्रदर्शयग।) ॥ १।६७।११ ॥   

 ॥ १।६७।१२ ॥ विश्वामित्रः स धर्मात्मा श्रुत्वा जनकभाषितम् ।  

वत्स राम धनुः पश्य इति राघवमब्रवीत्  ॥  १२  ॥   

महर्षेर्वचनाद्रामो यत्र तिष्ठति तद्धनुः ।  

मञ्जूषां तामपावृत्य दृष्ट्वा धनुरथाब्रवीत्  ॥  १३  ॥   

अपावृत्यअपगतावरणां कृत्वा ॥ १।६७।१३ ॥   

 ॥ १।६७।१४ ॥ इदं धनुर्वरं ब्रह्मन् संस्पृशामीह पाणिना ।  

यत्नवांश्च भविष्यामि ३तोलने पूरणेपि वा  ॥  १४  ॥   

हे ब्रह्मन् इदं धनुर्वरं दृष्टं । इदं पाणिना च स्पृशामि । एतावता दर्शनौत्सुक्यं निवृत्तं । अतः परमेतद्धनुषि तोलनादवपि यत्नांश्च भविष्यामि किम् ? इत्यपृच्छदिति शेषः  ॥  १४  ॥   

(३ वेपनेङ) ॥ १।६७।१४ ॥   

 ॥ १।६७।१५ ॥ बाढमित्यब्रवीद्राजा मुनिश्च समभाषत ।  

लीलया स धनुर्मध्ये जग्राह वचनान्मुनेः  ॥  १५  ॥   

अथ गुर्वनुमतिः--बाढमित्यादि । राजा च समभाषत, स मुनिश्च समभाषतेति प्रत्येकं योजना  ॥  १४  ॥   

(मध्येमध्यप्रदेशे--जग्राहपादाङ्गुलेनोन्नतं कृत्वा करेण जग्राह । तदुक्तं पाद्मेऽरामो ऽपि तद्धनुः कोटिं स्पृष्ट्वा पादाङ्गुलात्ततः । उन्नतं चापमारोप्य बभञ्जे मोहिता जनाःऽ इतिति।) ॥ १।६७।१५ ॥   

 ॥ १।६७।१६ ॥ पश्यतां नृसहस्राणां बहूनां रघुनन्दनः ।  

आरोपयत्सधर्मात्मा सलीलमिव तद्धनुः  ॥  १६  ॥   

मध्येमध्यप्रदेशे भारवस्तुनो मध्यप्रदेशे गृहीत्वोद्धारो महाबलसाध्यः । पश्यतांपश्यत्स्विति यावत् । भावलक्षणा षष्ठी ॥ १।६७।१६ ॥   

 ॥ १।६७।१७ ॥ आरोपयित्वा धर्मात्मा पूरयामास तद्धनुः ।  

तद्वभञ्ज नरश्रेष्ठो धनुर्मध्ये महायशाः  ॥  १७  ॥   

इव शब्द एवार्थे । सलीलमेव--लीलाधनुर्वदप्रयासमेवेत्यर्थः । पूरयामासेति । आकर्णमाकृष्टवानित्यर्थः । तद्धनुर्मध्ये बभञ्जेति । मध्ये गृहीत्वा ऽ ऽकर्षणात् उभयनमनवेगेनेति शेषः  ॥  १७  ॥   

( ननु उक्तरित्या महोन्नतस्य धनुषः कथं बालेनारोपणं संभवति ? अग्रस्पर्शाभावादिति चेत्उच्यतेआश्चर्यशक्तिकस्य रामस्य करस्पर्शादेवावानतं धनुःगो।वस्तुतस्तु--धनुष उन्नतत्वे ऽपि ज्याया आकर्षणेन धनुषः नमनं संभवत्येवेति  ॥ ) ॥ १।६७।१७ ॥   

 ॥ १।६७।१८,१९ ॥ तस्य शब्दो महानासीत् निर्घातसमनिस्वनः ।  

भूमिकम्पश्च सुमहान् पर्वतस्येव दीर्यतः  ॥  १८  ॥   

निपेतुश्च नराः सर्वे तेन शब्देन मोहिताः ।  

वर्जयित्वा मुनिवरं राजानं तौ च राघवौ  ॥  १९  ॥   

मुनिवरःविश्वामित्रः । राजाजनकः ॥ १।६७।१९ ॥   

 ॥ १।६७।२० ॥ प्रत्याश्वस्ते जने तस्मिन्, राजा विगतसाध्वसः ।  

उवाच प्राञ्जलिर्वाक्यं वाक्यज्ञो मुनिपुङ्गवम्  ॥  २०  ॥   

विगतसाध्वस इति । रामेणापि धनुषः अनारोपे अयमपि मे जामाता न सिद्ध्येदिति िया भीस्स्थिता सा गतेत्यर्थः  ॥  २०  ॥   

( ऽवर्जयित्वा राजानंऽ इत्युक्तत्वात् साध्वसमेवंरूपं व्याख्यातम् । प्रथमं रामदर्शनसमय एव जनकस्य ऽअयं मम जामाता स्याद्वाऽ इत्याशा ऽ ऽसीदिति ऽसमुपस्थितयौवनौऽ (५०१९) इत्यादितद्वाक्यैरेवावगम्यते । अत एव धनुर्दिदृक्षामात्रे विश्वामित्रेण कथिते ऽपि जनकः--ऽयद्यस्य धनुषो रामः कुर्यादारोपणंऽ इत्याद्याहेति भावः  ॥ ) ॥ १।६७।२० ॥   

 ॥ १।६७।२१ ॥ भगवन् दृष्टवीर्यो मे रामो दशरथात्मजः ।  

अन्तद्भुतमचिन्त्यं च न तर्कितमिदं मया  ॥  २१  ॥   

न तर्कितमिति । एतदारोपणसंभावनमपीति शेषः ॥ १।६७।२१ ॥   

 ॥ १।६७।२२,२३ ॥ जनकानां कुले कीर्तिमाहरिष्यति मे सुता ।  

सीता भर्तारमासाद्य रामं दशरथात्मजम्  ॥  २२  ॥   

मम सत्या प्रतिज्ञा च वीर्यशुल्केति कौशिक  

सीता प्राणैर्बहुर्मता देया रामाय मे सुता  ॥  २३  ॥   

प्राणैरिति पञ्चम्यर्थे तृतीया, प्राणेभ्य इति यावत्  ॥  २३  ॥   

( जनकानां--ऽअनन्तं बत मे वित्तं यस्य मे नास्ति किञ्चन । मिथिलायां प्रतीप्तायां न मे किञ्चित्प्रदह्यते  ॥  ऽ इति प्रोक्तनिरतिशयकीर्तिमतामपि कुले । भर्तारं--भरणदक्षं ऽवित्तमिच्छन्ति मातरःऽ इत्युक्तधनवन्तं--, रामं--ऽरूपमिच्छन्ति कन्याकाः ।ऽ इत्युक्तरूपवन्तं, ऽदशरथात्मजंऽ ऽबान्धवाः कुलमिच्छन्तिऽ इत्युक्तरीत्या बन्धुकांक्षितं चगो।)  

(सीता वीर्यशुल्केति मम प्रतिज्ञा सत्या जाता  ॥ ) ॥ १।६७।२३ ॥   

 ॥ १।६७।२४ ॥ भवतो ऽनुमते ब्रह्मन् शीघ्रं गच्छन्तु मन्त्रिणः ।  

मम, कौशिक भद्रं ते, अयोध्यां त्वरिता रथैः  ॥  २४  ॥   

भवतो ऽनुमते--निमित्तसप्तमीयं--अनुमतकृत्यसाधननिमित्तमित्यर्थः । मन्त्रिणः अयोध्यां गच्छन्त्विति योजना ॥ १।६७।२४ ॥   

 ॥ १।६७।२५ ॥ राजानं प्रश्रितैर्वाक्यैरानयन्तु पुरं मम ।  

प्रदानं वीर्यशुल्कायाः कथयन्तु च सर्वशः  ॥  २५  ॥   

सर्वशश्चेति । सर्वमप्यत्रत्यवृत्तान्तमिति शेषः  ॥  २५  ॥   

(प्रश्रितैःविनयसहितैः।) ॥ १।६७।२५ ॥   

 ॥ १।६७।२६,२७,२८ ॥ मुनिगुप्तौ च काकुत्स्थौ कथयन्तु नृपाय वै ।  

१ प्रीयमाणं तु राजानमानयन्तु सुशीघ्रगाः  ॥  २६  ॥   

कौशिकश्च तथेत्याह राजा चाभाष्य मन्त्रिणः ।  

अयोध्यां प्रेषयामास धर्मात्मा कृतशासनान्  ॥  २७  ॥   

यथावृत्तं समाख्यातुमानेतुं च नृपं तदा  ॥  २८  ॥   

इत्यार्षे श्रीमद्रामायणे बालकाण्डे सप्तषष्टितमः सर्गः  

--  

आभाष्यआहूयेति यावत् । कृतशासनान्दत्तकल्याणसन्देशपत्रिकानिति यावत् । दार(२८)मानः सर्गः  ॥  २८  ॥   

(१ प्रीतियुक्तं तुङ।च।ज।झ)  

( प्रीतियुक्तमिति क्रियाविशेषणम्ति।) ॥ १।६७।२८ ॥   

इति श्रीमद्रामायणामृतकतकटीकायां बालकाण्डे सप्तषष्टितमः सर्गः  

  

