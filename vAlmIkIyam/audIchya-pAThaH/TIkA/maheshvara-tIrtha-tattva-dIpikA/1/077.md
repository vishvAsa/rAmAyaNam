+++
title = "०७७"

+++
गत इति । प्रशान्तात्मा प्रशान्तो गतक्रोधः आत्मा मनो यस्य स तथोक्तः  ॥  १।७७।१ ॥   

  

विह्वलं परशुरामभयेन धनुर्दानवृत्तान्तस्य मायया तिरोधानमन्यान् प्रति  ॥  १।७७।२४ ॥   

  

गत इति । हृष्टः पुलकितो विस्मितो वा  ॥  १।७७।५६ ॥   

  

पताकाध्वजिनीमिति । पताकाः श्रेणीकृताः क्षुद्रध्वजाः, इतरे पुनर्महाध्वजाः । रम्यां स्वभावतो रम्याम् । सिक्तराजपथां रम्यां कुसुमोत्कारादिभिरुपाचारैः रम्याम्  ॥  १।७७।७१० ॥   

  

कौसल्येति । वधूप्रतिग्रहे वधूनां स्नुषाणां प्रतिग्रहे युक्तास्तत्पराः  ॥  १।७७।१११२ ॥   

  

मङ्गलालम्भनैः मङ्गलालङ्करणैः । देवतायतनानि गृहदेवताप्रतिमाः  ॥  १।७७।१३१४ ॥   

  

कृतदारा इति । पितरं शुश्रूषमाणाः वर्तयन्ति उज्जीवयन्ति, आह्लादयन्तीति यावत् । कृतास्त्राः लब्धास्त्राः । नरर्षभाः रामादयः  ॥  १।७७।१५२० ॥   

  

प्रियाणि इष्टप्राप्तिरूपाणि । हितानि अनिष्टनिवर्तकानि  ॥  १।७७।२१ ॥   

  

मातृभ्य इति । अन्ववैक्षत अनुसन्दधे  ॥  १।७७।२२ ॥   

  

एवमिति एवंविधेन रामस्य शीलवृत्तेन । नैगमाः पौराः, दशरथादयश्च प्रीताः  ॥  १।७७।२३ ॥   

  

तेषामिति । तेषां ब्राह्मणादीनां रामो गुणवत्तरः प्रियतरो बभूव  ॥  १।७७।२४ ॥   

  

राम इति । तद्गतः तद्गतान्तःकरणः । तस्याः सीतायाः हृदि समर्पितः । यद्वा तद्गतः तद्गतमना रामः तां हृदि समर्पयदित्यर्थः  ॥  १।७७।२५ ॥   

  

प्रिया त्वति । सीता रामस्य पितृकृता दारा इति गौरवेण प्रिया बभूव । पितृकृतविवाहः श्लाघनीयः । गुणाद्रूपगुणाच्चेति । गुणाच्छन्दानुवर्तनात् रूपगुणात् सौन्दर्यातिशयाच्च प्रीतिर्भूयो ऽभ्यवर्द्धत  ॥  १।७७।२६ ॥   

  

तस्याश्चेति । भर्ता रामः, हृदयम् अभिप्रायम्, हृदा मनसा, व्यक्तमाख्याति जानाति । इदमुत्तरश्लोकस्य शेषः । तस्य हृदये मैथिली भूयो ऽपि विशेषेण अतिशयेन । एतदुक्तं भवति परस्परहृदयान्तर्वर्तनेन परस्परस्वभावमुभौ जानाते इति  ॥  १।७७।२७२८ ॥   

  

तथा स इति । अभिरामया अभिरूपया अतिकामया अनुरक्तया भर्तरि अतिस्नेहया तया समेयिवान् सङ्गतः । अमरेश्वरो विष्णुः श्रियेव शुशुभ इति सम्बन्धः  ॥  १।७७।२९ ॥   

  

इति श्रीपरमहंसपरिव्राजकाचार्य श्रीनारायणतीर्थशिष्यश्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां सप्तसप्ततितमः सर्गः  ॥  ७७  ॥   

  

महेशतीर्थरचिता रामपादसमर्पिता । श्रीबालकाण्डव्याख्येयं समाप्ता तत्त्वदीपिका  ॥  ॥  इति श्रीरामायणे बालकाण्डः समाप्तः  ॥   

  

