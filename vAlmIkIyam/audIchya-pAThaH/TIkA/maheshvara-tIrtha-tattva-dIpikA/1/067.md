+++
title = "०६७"

+++
जनकस्येति । धनुर्दर्शय रामायेति आरोपयिष्यति सीतां प्रतिग्रहीष्यतीति भावः  ॥  १।६७।१ ॥   

  

सूचिवान् समीपे विद्यमानान्  ॥  १।६७।२३ ॥   

  

नृणामिति । व्यायतानाम्, दीर्घदेहानाम् । पञ्चाशच्छतानि पञ्चसहस्राणि । अष्टचक्रां रथाङ्गाष्टकयुक्ताम् । मञ्जूषां धनुःपेटिकाम् । ऊहुः आचकर्षुः । ते पञ्चसहस्रसङ्ख्याविशिष्टा अपि कथञ्चन महता प्रयत्नेन ऊहुरिति वाक्यभेदः करणीयः  ॥  १।६७।४ ॥   

  

आयसीम् अष्टलोहनिर्मिताम् । सुरोपममिति जनकविशेषणम्  ॥  १।६७।५८ ॥   

  

नैतदित्यादि । अत्र श्लोके उत्तरश्लोकोक्तान् आरोपणादीन् शब्दान् तुमुनन्तान् कृत्वा एतद्धनुः पूरयितुं कर्णान्तमाक्रष्टुम् आरोपयितुं मौर्य्या संयोजयितुम् शरेण योजयितुम्, मौर्वीमाक्रष्टुं वेपयितुं ज्यां चिक्षेपयितुं तोलयितुं भारपरीक्षार्थं कम्पयितुं देवादयो न शक्ता इति योजनीयम्  ॥  १।६७।९ ॥   

  

क्व गतिरिति । मानुषाणां च गतिः आरोपणादिषु शक्तिर्नैवेत्यर्थः  ॥  १।६७।१०१२ ॥   

  

ब्रह्मर्षेरिति । अपावृत्य विवृतां कृत्वा (ब्रह्मर्षेरिति पाठः)  ॥  १।६७।१३१५ ॥   

  

लीलयेति । लीलया अप्रयत्नेनैव  ॥  १।६७।१६१७ ॥   

  

तस्येति । निर्घातः अशनिध्वनिः  ॥  १।६७।१८२१ ॥   

  

जनकानामिति । आहरिष्यति सम्पादयिष्यति  ॥  १।६७।२२२४ ॥   

  

राजानमिति । प्रश्रितैः विनयसहितैः  ॥  १।६७।२५२६ ॥   

  

कौशिक इति । कृतशासनान् दत्तविवाहसन्देशपत्रिकान्  ॥  १।६७।२७ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां सप्तषष्टितमः सर्गः  ॥  ६७  ॥   

  

  

