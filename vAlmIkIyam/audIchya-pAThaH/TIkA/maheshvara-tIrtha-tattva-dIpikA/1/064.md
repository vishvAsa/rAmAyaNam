+++
title = "०६४"

+++
सुरकार्यमिति । लोभनं प्रलोभनम् । कामजनितेन मोहेन आन्ध्येन समन्वितः  ॥  १।६४।१२ ॥   

  

अयमिति । उत्सृजते उत्स्रक्ष्यते  ॥  १।६४।३ ॥   

  

ततः क्रोधात् मे भयं भीतिः  ॥  १।६४।४५ ॥   

  

कोकिल इति । हृदयग्राही कोकिलः । माधवे वसन्ते सति  ॥  १।६४।६ ॥   

  

त्वमिति । रूपं सोन्दर्यम् । बहुगुणं लोकोत्तरम् । भेदयस्व प्रलोभयस्व  ॥  १।६४।७८ ॥   

  

कोकिलस्येति । वल्गु मनोहरम्  ॥  १।६४।९ ॥   

  

अथेति । तस्य कोकिलस्य शब्देन कूजितेन च रम्भाया गीतेन दर्शनेन च सन्देहम् एतत् किन्निमित्तमिति संशयं गतः  ॥  १।६४।१०११ ॥   

  

यदिति । शैली शिलारूपा दुर्भगे दुष्टप्रयत्ने  ॥  १।६४।१२१३ ॥   

  

अशक्रुवन् क्रोधं धारयितुं शमयितुमशक्तः सन्, शप्त्वा सन्तापं गतः  ॥  १।६४।१४१५ ॥   

  

वच इति । महर्षेर्वचः रम्भाशापवचः श्रुत्वा कन्दर्पः स च इन्द्रश्च निर्गतः  ॥  १।६४।१६ ॥   

  

कोपेनेति । अजितैरिन्द्रिर्यैर्हेतुभिः आत्मनः मनसः, शान्तिं दुःखोपशमनम् । न लेभे  ॥  १।६४।१७१९ ॥   

  

अहमिति । आत्मानं देहम् । तावद्विशोषयिष्यामि यावत् यावता कालेन ब्राह्मण्यं प्राप्तं भविष्यति । अनुच्छ्वसन् उच्छ्वासमकुर्वन्, शाश्वतीः समाः बहून् संवत्सरान् तिष्ठेयमिति, मनश्चिन्ता मनःसङ्कल्पो बभूवेत्यन्वयः  ॥  १।६४।२० ॥   

  

न हीति । मूर्तयः अवयवाः  ॥  १।६४।२१ ॥   

  

एवमिति । वर्षसहस्रस्य दीक्षां वर्षसहस्रानुवर्तिनीं दीक्षाम् अनुच्छ्वसनादिव्रतसङ्कल्परूपाम् ।  

प्रतिज्ञां प्रतिज्ञाताम्, चकार  ॥  १।६४।२२ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां चतुःषष्टितमः सर्गः  ॥  ६४  ॥   

  

