+++
title = "०३९"

+++
विश्वामित्रेति । कथान्ते यज्ञोपक्रमकथान्ते  ॥  १।३९।१ ॥   

  

श्रोतुमिति । इमां सगरयज्ञसम्बन्धिनीम्, समुपाहरत् कृतवान्  ॥  १।३९।२ ॥   

  

विश्वामित्र इति । प्रहसन्निव विकसितवदनः । अत्र च कारणं स्वविवक्षितमेव सगरयागवृत्तान्तं स्वपूर्वजवृत्तान्ततया श्रवणकुतूहलातिशयेन पृष्टवान् रामभद्र इति । विस्तर इति यज्ञस्येति शेषः  ॥  १।३९।३ ॥   

  

शङ्करश्वशुर इति । आसाद्य स्थित इति शेषः । आसन्न इत्यर्थः । निरीक्षेते परस्परमिति । तावुभौ पर्वतौ औन्नत्यातिशयेन परस्परं निरीक्षमाणाविव स्थितावित्यर्थः  ॥  १।३९।४ ॥   

  

तयोरिति । प्रशस्तः फलातिशयप्रदः  ॥  १।३९।५ ॥   

  

तस्येति । अश्वचर्याम् अश्वानुचरणम्, सगरस्य मते आज्ञायाम्  ॥  १।३९।६ ॥   

  

तस्येति । पर्वणि उक्थ्याहे । राक्षसीं तनुम्, यज्ञविघ्नकरणसमर्थाम् । यज्ञीयो यज्ञार्हः  ॥   

१।३९।७८  ॥   

अपनीयते अपह्रियते अतो हर्तारमश्वहर्तारं जहि अश्वश्च शीघ्रमुपनीयताम्  ॥  १।३९।९ ॥   

  

यज्ञच्छिद्रम् यज्ञस्य विघ्नः  ॥  १।३९।१०११ ॥   

  

गतिमिति । रक्षसां गतिमागतिनिमित्तम्, न पश्यामि प्रसक्त्यभावात्  ॥  १।३९।१२ ॥   

  

तदिति । अनुगच्छत चरत  ॥  १।३९।१३१४ ॥   

  

यावदिति । खनतेति यदि भूतले न दृश्यते तर्हीति शेषः  ॥  १।३९।१५ ॥   

  

दीक्षित इति । इह यज्ञवाटे  ॥  १।३९।१६१७ ॥   

  

योजनेति । वज्रस्पर्शसमैः वज्रस्पर्शसमस्पर्शैः नखैः  ॥  १।३९।१८१९ ॥   

  

नागानामिति । दुर्धर्षः दुर्भरः  ॥  १।३९।२० ॥   

  

योजनानामिति । रसातलं पातालं यथा भवति तथा  ॥  १।३९।२१२५ ॥   

  

अयमिति । हन्तीति हनः । यज्ञस्य हनः । हन्तेः पचाद्यच्  ॥  १।३९।२६ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायाम् एकोनचत्वारिंशः सर्गः  ॥  ३९  ॥   

  

  

