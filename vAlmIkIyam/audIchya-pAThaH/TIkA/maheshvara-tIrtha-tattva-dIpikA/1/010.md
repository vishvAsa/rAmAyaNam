+++
title = "०१०"

+++
सुमन्त्रश्चोदित इति । मे मत्तः  ॥  १।१०।१२ ॥   

  

ऋश्यशृङ्ग इति । विषयाणां शब्दादीनां सुखस्य विषयसुखस्य च  ॥  १।१०।३ ॥   

  

इन्द्रियार्थैरिति । नरचित्तप्रमाथिभिः नरचित्तक्षोभकरैर्हेतुभिः । अध्यवसीयतां निश्चीयताम्  ॥  १।१०।४६ ॥   

  

वारमुख्या इति सार्धश्लोकमेकं वाक्यम् । अस्मिन् दर्शने ऋष्यशृङ्गदर्शनस्य बुद्धिस्थत्वादस्मिन्निति निर्देशः । कुर्वन्ति अकुर्वन्  ॥  १।१०।७ ॥   

  

पितुरिति । पितुः सन्तुष्टः । पितुरिति तृतीयार्थे षष्ठी । विषयान्तरानपेक्ष इति यावत् । नातिचक्राम न निरगात्  ॥  १।१०।८९ ॥   

  

तत इति । यदृच्छया दैववशात्  ॥  १।१०।१० ॥   

  

क इति । किं वर्तसे कस्माद्धेतोर्वर्तसे  ॥  १।१०।१२ ॥   

  

अदृष्टरूपा इति । ताः स्त्रियः वने तेन यतो ऽदृष्टरूपाः अतः हार्दात् कौतूहलात्  ॥  १।१०।१३ ॥   

  

पितेति । कर्म तपोरूपम्  ॥  १।१०।१४ ॥   

  

इहेति । इह आश्रमपदे इति लिङ्गव्यत्यय आर्षः । ऋश्यशृङ्गस्य स्त्रीस्वरूपापरिज्ञानात् सर्वेषामिति पुँल्लिङ्गनिर्देशः । शुभदर्शना इति सम्बोधनम्  ॥  १।१०।१५१७ ॥   

  

प्रतिगृह्येति । ऋषेर्भीताः विभण्डकाद्भीताः  ॥  १।१०।१८ ॥   

  

अस्माकमिति । गृहाण प्रतिगृहाण । माचिरमित्यूचुः । अविलम्बेन ऋषेरागमनात्पूर्वमेव भक्षणीयमित्यभिप्रायः  ॥  १।१०।१९२१ ॥   

  

आपृच्छ्येति । व्रतचर्यां नियमाचरणम् । अपदेशात् व्रतचर्याव्याजात्  ॥  १।१०।२२ ॥   

  

गतास्विति । दुःखात् तासां विश्लेषजात्  ॥  १।१०।२३२५ ॥   

  

एहीति । एष विधिः पूर्वेद्युः कृतो भक्षणप्रदानादिरूपसत्कारः । तत्रापि भविष्यतीति चाब्रुवन्निति सम्बन्धः  ॥  १।१०।२६२८ ॥   

  

वर्षेणेति । प्रह्वः विनीतः  ॥  १।१०।२९ ॥   

  

अर्ध्यं चेति । वव्रे प्रसादमिति गणिकामुखेनायं व्रती अभ्यानीतः, अतश्शपेदिति भीतः ऋश्यशृङ्गत्प्रसादं वव्रे । अनुगृहाणेत्ययाचतेत्यर्थः । प्रसादप्रार्थनायाः फलमाह मेति । विप्रमृश्यशृङ्गं मन्युर्नाविशत् । यद्वा नाविशदित्यत्र नाविशत्विति लकारव्यत्ययः । इतिशब्दश्चाध्याहार्यः । तथाचेत्थं योजना विप्रं विभण्डकं मन्युर्नाविशत्विति विप्रेन्द्रात् ऋश्यशृङ्गादेवं प्रसादं वव्रे, त्वदानयनेन  

त्वत्पितुर्विभण्डकस्य मयि मन्युर्यथा नोदेति तथा स त्वया प्रार्थनीय इति ऋश्यशृङ्गमेव नराधिपः प्रार्थयामासेति  ॥  १।१०।३० ॥   

  

अन्तःपुरमिति  ॥  अन्तःपुरं प्रविश्य प्रवेश्य  ॥  १।१०।३१ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां दशमः सर्गः  ॥  १०  ॥   

  

  

