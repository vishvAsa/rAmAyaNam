+++
title = "०५०"

+++
तत इति । प्रागुत्तरां प्राच्युदीच्योरन्तरालम्  ॥  १।५०।१२ ॥   

  

साधुत्वे हेतुः बहूनीति । नानादेशनिवासिनां ब्राह्मणानां बहूनि सहस्राणि । इह जनकस्य यज्ञभूमौ सन्तीति शेषः  ॥  १।५०।३ ॥   

  

ऋषीति । किञ्च शकटीशतसङ्कुलाः मुनिवाहनभूतानां शकटीनां शतेन सङ्कुलाः ऋषिवाटाः मुनिनिवासस्थानानि दृश्यन्ते, तथा च अधिकः सम्मर्दो ऽस्तीति भावः । फलितमर्थं श्रीरामो विज्ञापयति विधीयतामिति । देशो निवासस्थानम् । विधीयतां कल्प्यताम्  ॥  १।५०।४ ॥   

  

रामस्येति । विविक्ते असम्बाधे । सलिलायुते सलिलवति  ॥  १।५०।५ ॥   

  

विश्वामित्र इति । अनुप्राप्तमागतम्  ॥  १।५०।६ ॥   

  

विश्वामित्रायेति । धर्मेण धर्मशास्त्रोक्तमार्गेण  ॥  १।५०।७ ॥   

  

प्रतिगृह्यते । निरामयम् अविकलत्वम्  ॥  १।५०।८ ॥   

  

स इति । यथान्यायं यथार्हं तैस्समागच्छत्  ॥  १।५०।९१२ ॥   

  

अद्येति । यज्ञसमृद्धिर्यज्ञानां बाहुल्यम्  ॥  १।५०।१३ ॥   

  

यज्ञोपसदनम्, देवयजनम्  ॥  १।५०।१४ ॥   

  

द्वादशाहमित्यादि । मनीषिणः ऋत्विजः द्वादशाहम्, द्वादशदिनानि । शेषं यज्ञशेषम्  ॥  १।५०।१५१८ ॥   

  

कथमिति, किमर्थं कस्मै प्रयोजनाय, कस्य वा पुरुषस्य कार्यं साधयितुम्  ॥  १।५०।१९ ॥   

  

भूषयन्ताविति । इङ्गितम् सूक्ष्माङ्गव्यापारः । चेष्टितं हासादिस्थूलाङ्गव्यापारः  ॥  १।५०।२०२२ ॥   

  

तच्चेति । अव्यग्रं रक्षस्समाक्रान्ते ऽपि मार्गे भयरहितमागमनम् । महाधनुषि जिज्ञासां सारपरीक्षाम्  ॥  १।५०।२३२५ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां पञ्चाशः सर्गः  ॥  ५०  ॥   

  

  

