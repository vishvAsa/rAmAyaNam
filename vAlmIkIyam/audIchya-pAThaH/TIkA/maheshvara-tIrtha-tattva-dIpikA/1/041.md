+++
title = "०४१"

+++
पुत्रानिति । नप्तारम् पौत्रम्  ॥  १।४१।१ ॥   

  

शूर इति । गतिं मार्गम् । अन्विच्छ अन्वेषय । येन अश्वो ऽपहारितः अपहृतः तस्य च गतिम्  ॥  १।४१।२ ॥   

  

अन्तरिति । अन्तर्भौमानि भूमेरन्तर्जातानि । सत्त्वानि प्राणिनः  ॥  १।४१।३ ॥   

  

अभिवाद्येति । पारगः समाप्तिकरः । अभिवाद्यान् नमस्कारार्हान् । मम यज्ञस्य पारगः पारप्रापकश्च भवेत्यर्थः  ॥  १।४१।४५ ॥   

  

पितृभिः खातं भूमेरन्तर्विद्यमानं मार्गम् । पितृवृत्तान्तपरिज्ञानाय प्रापद्यत प्राप्तः  ॥  १।४१।६७ ॥   

  

निरामयं क्षेमम्  ॥  १।४१।८ ॥   

  

आसमञ्ज असमञ्जपुत्र  ॥  १।४१।९१० ॥   

  

अभिचोदितः बोधितः  ॥  १।४१।१११३ ॥   

  

शोकः विलापः  ॥  १।४१।१४१५ ॥   

  

विसार्येति । निपुणां विवेचनसमर्थाम् । पितृणां मातुलम्, सुपर्णभगिनी सुमतिरिति प्रागुक्तत्वात् । अनिलोपमम्, वेगेन वायूपमम्  ॥  १।४१।१६ ॥   

  

लोकसम्मतः लोकहितः । एतन्मूलकतया सर्वलोकहितकारिण्या गङ्गाया भूलोके अवतरणात्  ॥  १।४१।१७ ॥   

  

हि यस्मात्कपिलेन दग्धाः यतश्च महाबलाः महाबलवत्त्वेन प्रायश्चित्तमर्यादातिक्रान्तपापवन्तः । अतो लौकिकं लोकतः प्राप्तम्, सलिलं दातुं नार्हसि  ॥  १।४१।१८१९ ॥   

  

भस्मेति । क्लिन्नं सिक्तम् । नयिष्यति नेष्यति अनेन सगरपुत्राणां मन्वाद्युक्तप्रायश्चित्ताविषयत्वं सूचितम् । तत्प्रायश्चित्तविषयाणामपि पापिनां पुद्गलस्य गङ्गाजलस्पर्शः सर्वपापप्रायश्चित्तमिति सूचितम् । अकृतप्रायश्चित्तानामपि महापातकिनार्मौर्ध्वदैहिककर्मायोग्यानां गङ्गाजलस्पृष्टपुद्गलानां विनापि प्रायश्चित्तान्तरं सकलौर्ध्वदैहिकक्रियायोग्यत्वं च सूचितम्  ॥  १।४१।२० ॥   

  

संवर्तयितुम्, समापयितुम्  ॥  १।४१।२१२२ ॥   

  

तत इति । वृत्तं पितृवृत्तान्तम्, सुपर्णवचनं यथा तथा न्यवेदयत्  ॥  १।४१।२३२५ ॥   

  

अकृत्वेति । निश्चयमुपायम्  ॥  १।४१।२६ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याक्यायाम् एकचत्वारिंशः सर्गः  ॥  ४१  ॥   

  

  

