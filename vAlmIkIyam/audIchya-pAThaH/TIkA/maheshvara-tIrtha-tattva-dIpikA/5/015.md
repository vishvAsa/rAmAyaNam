+++
title = "०१५"

+++
स वीक्षमाण इति । सः हनुमान् । तत्रस्थः शिंशुपापर्णघनस्थः । शिंशुपा तीक्ष्णधारः । मैथिलीं मार्गमाणः मैथिलीमार्गणाद्धेतोः "लक्षणहेत्वोः क्रियायाःऽ इति शानच् । वीक्षमाणः विविधं चक्षुर्विक्षिपन् । महीं चावेक्षमाणः महीं प्रत्यधोवीक्षणं कुर्वन् सर्वां तामशोकवनिकामन्ववैक्षतेत्यन्वयः  ॥  ५।१५।१३  ॥   

  

बह्वासनकुथोपेतां बह्वासनैः कुथास्तरणैश्चोपेताम् । भूमिगृहाः भूबिलगृहाः  ॥  ५।१५।४  ॥   

  

सर्वर्तुकुसुमैः सर्वर्तुषु कुसुमानि येषु तैः पादपैरुपलक्षिताम् । सूर्योदयप्रभाम् उद्यत्सूर्यप्रभामित्यर्थः  ॥  ५।१५।५,६  ॥   

  

पुष्पावतंसकैः पुष्पाण्यवतंसवत् प्रतीयमानानि येषां पक्षिणां तैः, युगपत्पातिबहुपक्षिपक्षपिहितपर्णतया पत्ररहितशाखामिव स्थितामित्यर्थः । किञ्च आमूलपुष्पनिचितैः मूलादारभ्य पुष्पपूर्णैः  ॥  ५।१५।७  ॥   

  

पुष्पभारः पुष्पसमूहः । कुसुमितैः कर्णिकारादिभिरुपलक्षिताम् । अशोकवनिकामन्ववैक्षतेति पूर्वेण सम्बन्धः  ॥  ५।१५।८  ॥   

  

स इति । तेषां वृक्षाणाम् प्रदीप्त इव, स्थित इति शेषः । पुन्नागा इत्यादि श्लोकद्वयमेकं वाक्यम्  ॥  ५।१५।९,१०  ॥   

  

अथ पुनः प्रकारान्तरेणाशोकवनं वर्णयति नन्दनमित्यादिना । विविधोद्यानं नानाविधावान्तरवनं चित्रं यन्नन्दनम् इन्द्रोद्यानं, चैत्ररथं कुबेरोद्यानम्, नदुभयमतिवृत्तमतिक्रान्तमिव स्थितमित्यर्थः । पुष्पज्योतिर्गणायुतम् पुष्पाण्येव ज्योतिर्गणा नक्षत्रगणाः । उद्यानम् अशोकवनम्, अपश्यदिति शेषः  ॥  ५।१५।१११४  ॥   

  

अशोकवनिकायामित्यादि श्लोकत्रयमेकं वाक्यम् । चैत्यप्रासादं बुद्धाण्डाकारप्रासादम् । प्रांशुभावत्वात् उन्नतस्वरूपत्वात्  ॥  ५।१५।१५१७  ॥   

  

तत इत्यारभ्य दुःखसन्तप्तां व्यसनानामकोविदाम् इत्यन्तस्य ग्रन्थस्य ददर्शेति क्रियया सम्बन्धः । मलिनसंवीतां मलिनवस्त्रोपेताम्  ॥  ५।१५।१८  ॥   

  

मन्दं प्रख्यायमानेन इदं तदिति कथञ्चिदूह्यमानेन रूपेणोपलक्षिताम्  ॥  ५।१५।१९  ॥   

  

क्लिष्टेन जीर्णेन  ॥  ५।१५।२०२३  ॥   

  

नीलनागाभया कृष्णसर्पतुल्यया । वनराज्या उपलक्षितां महीमिव स्थिताम्  ॥  ५।१५।२४,२५  ॥   

  

तामिति । तां पूर्वोक्तविशेषणविशिष्टाम् । उपपादिभिः उपपादनशीलैर्वक्ष्यमाणलिङ्गैः सीतेति तर्कयामास, संशयितवानित्यर्थः  ॥  ५।१५।२६  ॥   

  

कारणान्येवाह ह्रियमाणेति । अतः सीतेयमिति तर्कयामासेति पूर्वेण सम्बन्धः  ॥  ५।१५।२७  ॥   

  

पूर्णचन्द्रेत्यादि । सुभ्रूं सुभ्रुवम्  ॥  ५।१५।२८,२९  ॥   

  

चन्द्रप्रभामिवेति सर्वानन्दकरत्वमुक्तम्  ॥  ५।१५।३०  ॥   

  

भुजगेन्द्रवधूमिवेति दुष्प्रधर्षत्वम्  ॥  ५।१५।३१  ॥   

  

शिखामिव विभावसोरिति पातिव्रत्यम् । तां प्रसिद्धाम् । स्मृतिः मन्वादिवाक्यम् । दीर्घस्त्वार्षः । सन्दिग्धां सन्दिग्धार्थाम्  ॥  ५।१५।३२  ॥   

  

सोपसर्गां सान्तरायाम । सकलुषां सकपटाम्  ॥  ५।१५।३३  ॥   

  

अभूतेनापवादेन मिथ्यापवादेन । रामोपरोधव्यथितां रामप्राप्तिनिरोधेन व्यथिताम्  ॥  ५।१५।३४३७  ॥   

  

तस्य हनूमतः बुद्धिः सन्दिदिहे कार्श्यमालिन्यादिना तिरोहितत्वादिति भावः । आम्नायानामयोगेन अभ्यासानामभावेन  ॥  ५।१५।३८  ॥   

  

दुःखेनेति । दुःखेन कृच्छ्रेण । संस्कारेण यथा हीनां वाचमर्थान्तरं गताम् संस्कारो व्युत्पत्तिः तया हीनाम् अत एव विवक्षितादर्थान्तरं गतां विपरीतार्थं बोधयन्तीम्, सम्यक् व्युत्पत्त्यभावदशायामर्थान्तरं गता वाग्व्युत्पत्त्यनन्तरं स्वार्थं प्रदर्शयति तद्वत् । सीतां दुःखेन बुबुध इत्यर्थः  ॥  ५।१५।३९  ॥   

  

तामिति । कारणैः लिङ्गैः  ॥  ५।१५।४०  ॥   

  

तान्येवाह वैदेह्या इत्यादि । शाखाशोभीनि शाख्यायां शोभन्त इति तथा । अनेन रामविश्लेषसमये भूषणधारणस्यानुचितत्वात् वैदेह्या भूषणानि स्वाङ्गेभ्य उन्मुच्य शाखायां न्यस्तानीत्यवगम्यते  ॥  ५।१५।४१  ॥   

  

कर्णवेष्टौ कुण्डले । "कुण्डलं कर्णवेष्टनम्" इत्यमरः । श्वदंष्ट्रौ विकर्णाख्यौ कुसुमाकारकर्णभूषणविशेषौ । "त्रिकर्णकः श्वदंष्ट्रश्च" इत्यभिधानरत्नमालायाम् । हस्तेषु हस्ततदवयवेषु । चिरयुक्तत्वात् चिरधृतत्वात् संस्थानवन्ति चिरमङ्गेष्वेवावस्थानवन्ति च  ॥  ५।१५।४२,४३  ॥   

  

तत्रेति । तत्र ऋश्यमूके । यान्याभरणानि अवहीनानि पतितानि यानि नावहीनानि तत्र न पतितानि अस्याः सकाशात्तानीमानीति सम्बन्धः  ॥  ५।१५।४४  ॥   

  

स्रस्तमन्तरिक्षाद्भ्रष्टम् । नगासक्तम् वृक्षलग्नम् । प्लवङ्गमैः सुग्रीवादिभिः  ॥  ५।१५।४५,४६  ॥   

  

चिरगृहीतत्वात् चिरधृतत्वात् । इतरत् स्रस्तमुत्तरीयं यथा यादृशवर्णयुक्तम् यथा श्रीमत् । इदमिदानीं धार्यमाणं तथावर्णं तथा श्रीमत् नूनमिति योजना  ॥  ५।१५।४७  ॥   

  

इयमिति । इयं रामस्य प्रिया सती महिषीति कृत्वा प्रनष्टापि अस्य रामस्य मनसः सकाशात् न प्रणश्यति, सदानुचिन्तयतीत्यर्थः  ॥  ५।१५।४८  ॥   

  

इयमिति । कारुण्यादिभिश्चतुर्भिर्यत्कृते परितप्यते सेयमिति सम्बन्धः  ॥  ५।१५।४९  ॥   

  

कारुण्यादीनां परितापहेतुत्वं विभज्य दर्शयति स्त्रीति । स्त्री प्रनष्टेति कारुण्यम् आपत्काले स्त्रियो रक्षणीयाः तन्न कृतमिति कारुण्यात् परितप्यते । आश्रितेत्यानृशंस्यतः, आनृशंस्यमक्रूरत्वम् । आश्रितसंरक्षकस्वभावत्वमिति यावत् । तस्मादाश्रिता न रक्षितेति परितप्यते । पत्नी नष्टेति शोकेन आत्मार्धभूतपत्नीनाशो जात इति शोकेन परितप्यते । प्रियेति मदनेन च प्रिया नष्टेति मदनेन परितप्यत इति योजना  ॥  ५।१५।५०  ॥   

  

अथ सीतारामयोरन्योन्याभिरूप्यानुगुण्यमाह अस्या इति । अस्याः सीतायाः यथा यथाविधं रूपम् अङ्गप्रत्यङ्गसौष्ठवं तथाविधमेव रामस्यापि रूपं रामस्य यथाविधं रूपं तथाविधमेव अस्या रूपम् । अत एवेयमसितेक्षणा तस्य योग्येति शेषः  ॥  ५।१५।५१  ॥   

  

अथानयोरन्योन्यानुरागमाह अस्या इति । अस्याः सीतायाः मनः तस्मिन् रामे प्रतिष्ठितम् । हेतुना इयं स च जीवतीति सम्बन्धः  ॥  ५।१५।५२  ॥   

  

सीताविरहेण रामस्य शरीराकार्श्यं प्राणधारणं च विचित्रमित्याह दुष्करमित्यादिश्लोकद्वयेन । मत्तकाशिनीं वरारोहाम् "वरारोहा मत्तकाशिनी" इत्यमरः । रामग्रहणं सीताया अप्युपलक्षणम् । सापि तं विना जीवतीति चित्रमेवेत्यर्थः  ॥  ५।१५।५३,५४  ॥   

  

एवं मलिनसंवीतत्वोपवासकृशत्वशोकध्यानपरायणत्वादिपतिव्रताधर्मयुक्तां सीतां दृष्ट्वा हृष्टस्सन् मनसा रामं जगाम सस्मार । तं प्रभुं बुद्धिस्थं रामं प्रशशंस च । पुनःप्राप्त्युपयुक्तपतिव्रताधर्मनिष्ठत्वदर्शनात् भाग्योत्तरो राम इत्यस्तौषीदिति भावः  ॥  ५।१५।५५  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां सुन्दरकाण्डव्याख्यायां पञ्चदशः सर्गः  ॥  ५।१५  ॥   

  

