+++
title = "०१७"

+++
तत इति । नभः प्रजगाम आकाशपरभागं प्राप्तः  ॥  ५।१७।१  ॥   

  

साचिव्यमिति । सीतादर्शनादौ प्रभया स्वकान्त्या साचिव्यमिव साहाय्यमिव, दिवा क्वचिदेकान्तप्रदेशे स्थितत्वान्निद्राव्याकुलत्वाच्च न सम्यग्राक्षसीनां सीतायाश्च दर्शनम्, रात्रौ चन्द्रोदये सति तु पुनः समीपदेशे आगत्य स्थितस्य सम्यक् सर्वदर्शनम्  ॥  ५।१७।२  ॥   

  

शोकभारैः न्यस्तामिव अधोनीतामिव मज्जमानामिवेत्यर्थः  ॥  ५।१७।३५  ॥   

  

अतिकायोत्तमाङ्गीम् अतिकायं महदुत्तमाङ्गं यस्यास्सा । तनुदीर्घशिरोधराम्, अस्थूलदीर्घकण्ठीमित्यर्थः । केशकम्बलधारिणीम्, कम्बला इव केशाः केशकम्बलाः तान् धारयितुं शीलमस्तीति तथा । लम्बकर्णललाटां लम्बे कर्णललाटे यस्यास्ताम् । चुबुकोष्ठीं चुबुके ओष्ठो यस्यास्ताम्  ॥  ५।१७।६,७  ॥   

  

कुब्जां स्थगुमतीम् । करालां दन्तुराम् । पिङ्गाक्षीमित्यन्तस्य पूर्वेण सम्बन्धः  ॥  ५।१७।८  ॥   

  

विकृता इत्यादि श्लोकनवकमेकं वाक्यम् । निखातशिरसः गात्रान्तर्वर्तिशिरसः  ॥  ५।१७।९१२  ॥   

  

पादचूडिकाः पादे चूडा शिखा यासां ताः  ॥  ५।१७।१३१५  ॥   

  

राक्षसीर्विकृताननाः इत्यत्र अपरा इति शेषः । अतो न पौनरुक्त्यम्  ॥  ५।१७।१६,१७  ॥   

  

तस्याधस्तादित्यारभ्य वल्लकीमिव इत्यन्तमेकं वाक्यम्  ॥  ५।१७।१८,१९  ॥   

  

क्षीणेति । च्युताम्, दिव इति शेषः । चारित्रव्यपदेशाढ्यां पातिव्रत्यव्रतसम्पन्नाम् । भर्तृदर्शनदुर्गतां भर्तृदर्शनहीनाम्  ॥  ५।१७।२०,२१  ॥   

  

पयोदान्ते वर्षान्ते । असंस्पर्शात् उद्वर्तनादिसंस्काराभावात् । अयुक्ताम् अनारोपिततन्त्रीम्  ॥  ५।१७।२२  ॥   

  

सीतामित्यादि श्लोकद्वयमेकं वाक्यम् । रक्षसां वशे अयुक्ताम् अयोग्याम् शोकसागरमाप्लुतां तत्र मग्नाम् सग्रहां क्रूरग्रहाविष्टाम्  ॥  ५।१७।२३,२४  ॥   

  

लतामकुसुमामिवेति पाठः । आभरणपरिहारादिति भावः । वपुषा ऽलंकृता स्वभावरमणीयेत्यर्थः । विभाति न विभाति चेति । स्वभावसौन्दर्यादसंस्काराच्चेति भावः । अत्र तां तामिति तच्छब्दावृत्त्या तत्तदवस्थाभेदस्य वर्णितत्वादपौनरुक्त्यम्  ॥  ५।१७।२५,२६  ॥   

  

भर्तृतेजसा भर्तृपराक्रमानुसन्धानेन अदीनहृदयाम्  ॥  ५।१७।२७२९  ॥   

  

दुःखस्य दुःखसागरस्य । अत्राधेयेनाधारनिगरणम् । क्षामाम् इति पाठः । क्षामां कृशाम् विना ऽ ऽभरणशोभिनीम् आभरणानुग्रहमनपेक्ष्यैव स्वसौन्दर्येण शोभमानाम्  ॥  ५।१७।३०  ॥   

  

नमश्चक्रे च राघवमिति । भगवतो राघवस्यानुग्रहादेवेयं मया दृष्टेति पुनः पुनः स्मृत्वा नमस्कारः  ॥  ५।१७।३१  ॥   

  

संवृतो ऽभवत् राक्षसीनां दर्शनपरिहाराय सूक्ष्मरूपमवलम्ब्य वृक्षमूलसमीपशाखासु निलीनो ऽभवत्  ॥  ५।१७।३२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां सुन्दरकाण्डव्याख्यायां सप्तदशः सर्गः  ॥  ५।१७  ॥   

  

