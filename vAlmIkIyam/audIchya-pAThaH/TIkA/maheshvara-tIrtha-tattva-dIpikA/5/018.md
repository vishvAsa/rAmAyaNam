+++
title = "०१८"

+++
तथेति । किञ्चिच्छेषा अपरयाममात्रशेषा । विचिन्वतः तस्याः स्पष्टदर्शनाय राक्षसीनिद्रारूपमवसरमन्वेषयतः  ॥  ५।१८।१  ॥   

  

षडङ्गानि शिक्षादीनि । विरात्रिः विपर्यस्तरात्रिः, अपररात्र इत्यर्थः । अस्मिन् ब्रह्मरक्षसां ब्राह्मणत्वविशिष्टराक्षसानाम्  ॥  ५।१८।२,३  ॥   

  

निद्रावशादेव स्रस्तमाल्याम्बरधरः  ॥  ५।१८।४  ॥   

  

नियुक्तः प्रेरितः वस्तुतस्तु मदने सत्यपि मदेनोत्कटो न अत एव तस्यां सीतायां नियुक्तः नितरां युक्तः विनीत इत्यर्थः । अत एव राक्षसः तं काममात्मनि गूहितुं न शशाकेति काकुः  ॥  ५।१८।५७  ॥   

  

वीथीः अशोकवनिकामार्गगमनवीथीः  ॥  ५।१८।८,९  ॥   

  

अङ्गनेति । अनुव्रजत् । अडभाव आर्षः  ॥  ५।१८।१०  ॥   

  

दीपिकाः काञ्चनीः काञ्चनदण्डारोपितदीपिकाः  ॥  ५।१८।११  ॥   

  

काञ्चनैः भृङ्गारैः कनकालुभिः । भृङ्गाराः धुत्तूरकुसुमसदृशजनपात्राणि । गृह्य गृहीत्वा  ॥  ५।१८।१२  ॥   

  

काचिदिति । पानेन पूर्णाम्  ॥  ५।१८।१३१५  ॥   

  

समामृदितवर्णकाः सम्यगामृष्टाङ्गरागाः  ॥  ५।१८।६१८  ॥   

  

मन्दो दुर्मतिः । मन्दं यथा तथा अञ्चिता गतिर्यस्य  ॥  ५।१८।१९,२०  ॥   

  

द्वारदेशम् अशोकवनिकाप्राकारदेशम्  ॥  ५।१८।२१,२२  ॥   

  

अपविद्धशरासनं त्यक्तेक्षुचापम् । समक्षं प्रत्यक्षं कन्दर्पमिव स्थितम्  ॥  ५।१८।२३  ॥   

  

सलीलमनुकर्षन्तमिति । विमुक्तं स्वस्थानाच्चलितम्  ॥  ५।१८।२४  ॥   

  

पत्रविटपे पत्रबहुलविटपे । निध्यातुमीक्षितुम्  ॥  ५।१८।२५,२६  ॥   

  

ताभिरिति । प्रमदावनं प्रमदानां वनम्  ॥  ५।१८।२७  ॥   

  

क्षोबो मत्तः  ॥  ५।१८।२८,२९  ॥   

  

अवप्लुतः रावणरूपचेष्टितावलोकनार्थमग्रविटपारूढ इत्यर्थः  ॥  ५।१८।३०  ॥   

  

पत्रगुह्यान्तरे पत्रगूढप्रदेशे  ॥  ५।१८।३१  ॥   

  

उपावर्तत समीपं प्राप्तः  ॥  ५।१८।३२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां सुन्दरकाण्डव्याख्यायामष्टादशः सर्गः  ॥  ५।१८  ॥   

  

