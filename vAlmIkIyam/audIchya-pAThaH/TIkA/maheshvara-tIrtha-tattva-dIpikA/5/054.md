+++
title = "०५४"

+++
 ॥  १  ॥   

  

यदेषां भूयस्सन्तापजननं भवेत् तादृशमेव साम्प्रतं कर्तव्यं किमिति कार्यशेषमचिन्तयादित्यर्थः  ॥  ५।५४।२  ॥   

  

तदेव निश्चिनोति शेषं दुर्गविनाशनमिति  ॥  ५।५४।३  ॥   

  

कर्म समुद्रलङ्घनादिकम् । सुखपरिश्रमं सफलप्रयासम् । न चाशक्यमेतदित्याह अल्पयत्नेनेति । अस्मिन् कार्ये दुर्गविनाशकार्ये, कृते सीति शेषः  ॥  ५।५४।४  ॥   

  

केनोपायेन दुर्गविनाशनं स्यात् ? अत आह यो हीति  ॥  ५।५४।५  ॥   

  

तोयदः सन्ध्यातोयदः, हनुमतो रक्तवर्णत्वात्  ॥  ५।५४।६  ॥   

  

उद्यानानि गृहारामाः  ॥  ५।५४।७  ॥   

  

प्रहस्तस्य प्रधानमन्त्रित्वादादौ तद्गृहे ऽग्निप्रक्षेपः, प्रथमं तत्सम्भावनस्यौचित्यात्  ॥  ५।५४।८१५  ॥   

  

वर्जयित्वेति । विभीषणगृहं प्रति वर्जयित्वेति सम्बन्धः । ददाहेति । क्रमेणैव ददाहेत्यर्थः । विभीषणेन स्वस्य वधतो रक्षणाद्विभीषणगृहं वर्जयित्वा प्रतिगृहं क्रममाणो ददाहेत्यन्वयः  ॥  ५।५४।१६  ॥   

  

ददाह स महाकपिरिति । पूर्वं रावणाद्भीतोप्यग्निः सीतातेजस्सम्बन्धेन निश्शङ्कं ददाहेत्युक्तम्  ॥  ५।५४।१७२०  ॥   

  

श्वसनेनेति । पूर्वं रावणादतिभीतावग्न्यनिलौ इदानीं राक्षसबलक्षयं देवबलोदयञ्च प्रत्यासन्नं विदित्वा निश्शङ्कावभूतामिति भावः  ॥  ५।५४।२१  ॥   

  

अचारयदिति हेतौ, यतश्चारयति स्म ततश्चारणाद्धेतोस्तानि व्यशीर्यन्तेत्यन्वयः  ॥  ५।५४।२२,२३  ॥   

  

भग्नविमानानि भग्नप्रासादानि  ॥  ५।५४।२४  ॥   

  

भग्नोत्साहोर्जितश्रियां भग्नोत्साहाश्चोर्जितश्रियश्चेति विशेषणसमासः । स्तनन्धयः शिशुः  ॥  ५।५४।२५,२६  ॥   

  

अभ्रेभ्यो मेघेभ्यः  ॥  ५।५४।२७,२८  ॥   

  

नाग्निरिति । तृणानां काष्ठानां तृणैः काष्ठैरित्यर्थः  ॥  ५।५४।२९३१  ॥   

  

लङ्कापुरपर्वताग्रे लङ्कापुराधारत्रिकूटशिखरे । चूडावलयं ज्वालासमूहं प्रसार्य समुत्थितो ऽग्निः विसृष्टः, गृहेष्विति शेषः । भीमपराक्रमः भयङ्करवेगः  ॥  ५।५४।३२  ॥   

  

दिविस्पृक् अभ्रंलिह इत्यर्थः । रक्षश्शरीराज्यसमर्पितार्चिः रक्षश्शरीराण्येवाज्यानि तैः समर्पितार्चिः उत्थापितज्वालः  ॥  ५।५४।३३  ॥   

  

आदित्येति श्लोकद्वयमेकं वाक्यम् । अम्बरात् अम्बरपर्यन्तं प्रवृद्धः । किंशुकपुष्पचूडः तत्समज्वालः । अग्निः हनुमद्विसृष्टो ऽग्निः । अशनिप्ररूढैः अशनिवन्निष्टुरैरनेकैः शब्दैः समाप्तां निश्शेषां लङ्कां परिवार्य परिवेष्ट्य तिष्ठन् ब्रह्माण्डं भिन्दन् महाग्निः प्रलयो ऽग्निरिव प्रबभौ  ॥  ५।५४।३४  ॥   

  

तत्र तदा निर्वाणधूमाकुलराजयः पूर्वदग्धभवनात् निर्वाणसमयोत्थितधूमैर्व्याकुलपङ्क्तयः अभ्राः प्रचकाशिरे इति सम्बन्धः । अभ्रा इति पुँल्लिङ्गत्वमार्षम्  ॥  ५।५४।३५  ॥   

  

वज्रीति । वज्रित्वत्रिदशेश्वरत्वविशिष्टो महेन्द्र इत्यर्थः । रुद्रो ऽग्निः रुद्रतृतीयनयनसम्बन्ध्यग्निः  ॥  ५।५४।३६,३७  ॥   

  

अनन्तं त्रिविधपरिच्छेदरहितम् । अव्यक्तं चक्षुराद्यगोचरम् । अचिन्त्यं मनसो ऽविषयम् । एकमद्वितीयम् । वैष्णवं सुतेजः स्वमायया शक्त्या कपिरूपमेत्य रक्षोविनाशायागतं किं वेति योजना  ॥  ५।५४।३८  ॥   

  

विशिष्टा महाबलाः प्रहस्तादय इत्यर्थः । समीक्ष्य इत्येवमूचुरित्यन्वयः  ॥  ५।५४।३९,४०  ॥   

  

सुपुण्यम् अतिशयेनार्जितं पुण्यम्  ॥  ५।५४।४१  ॥   

  

परिवृत्तयोधा परावृत्तभटा  ॥  ५।५४।४२,४३  ॥   

  

तस्थौ सङ्कल्पितकार्यस्य परिसमाप्तत्वादुपरतोद्योगो ऽभूदित्यर्थः  ॥  ५।५४।४४५१  ॥   

  

लङ्कामिति । निर्वापयामास लांगूलाग्निं शमयामास  ॥  ५।५४।५२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां सुन्दरकाण्डव्याख्यायां चतुष्पञ्चाशः सर्गः  ॥  ५।५४  ॥   

  

