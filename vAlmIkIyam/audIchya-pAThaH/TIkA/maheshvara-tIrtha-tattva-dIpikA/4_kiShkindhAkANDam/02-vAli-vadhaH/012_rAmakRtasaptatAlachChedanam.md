+++
title = "०१२ रामकृतसप्ततालच्छेदनम्"
title_english = "012 The initial challenge"

+++
स विसृष्ट इति । सः एकसालोद्देशेन विसृष्टः शरः सप्त सालान् गिरिप्रस्थे च भित्त्वा भूमिं विवेश । सप्त सालान् भित्त्वा गिरिप्रस्थं पर्वतमपि भित्त्वा विवेशेत्यर्थः  ॥  ४।१२।३  ॥   

  

प्रविष्ट इति । प्रविष्टः शरोत्तमः मुहूर्तेन पुनर्धरां भित्त्वा स्थाने तूणीरे पपातेति योजना  ॥  ४।१२।४,५  ॥   

  

प्रलम्बगतभूषणः प्रलम्बत्वंप्राप्तभूषणः  ॥  ४।१२।६१२  ॥   

  

भ्रातृगन्धिनं गन्धस्सम्बन्धः । भ्रातृत्वमात्रेण सम्बन्धी नतु दानमानादिनेति भावः  ॥  ४।१२।१३,१४  ॥   

  

सुग्रीव इति । गाढं परिहितः वाससा दृढं संवीतः  ॥  ४।१२।१५  ॥   

  

तमिति । भास्करः अस्ततटादिव निष्पपात । मेरोरुत्तरवासिन अधिकृत्येदमुच्यते । अस्माकमस्तमयपर्वतो मेरोरुत्तरपार्श्वस्थानामुदयगिरिः । तेषामस्तगिरिरस्माकमुदयगिरिः । अतो ऽस्तगिरेरपि भोनोर्निर्गमनं सम्भवति  ॥  ४।१२।१६२५  ॥   

  

आह्वयस्वेति । विक्रमं सालभेदनम्  ॥  ४।१२।२६  ॥   

  

तामेव वेलां तस्यामेव वेलायाम् "वालिनं जहि काकुत्स्थ मया बद्धो ऽयमञ्जलिः" इति मत्प्रार्थनवेलायामित्यर्थः  ॥  ४।१२।२७२९  ॥   

  

अलङ्कारेणेति । अलङ्कारेण हाराद्याभरणेन । वेषेण सुवर्णालङ्करणकृतशोभया । वर्चसा कान्त्या  ॥  ४।१२।३०,३१  ॥   

  

नोत्सृजामीत्यादिश्लोकमेकं वाक्यम् । अत्रेतिकरणं द्रष्टव्यम् । द्वयोरपि नौ मूलघातो न स्यादिति हि शरं नोत्सृजामीति सम्बन्धः । उत्सृजामीति भूते लट्  ॥  ४।१२।३२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां किष्किन्धाकाण्डव्याख्यायां द्वादशः सर्गः  ॥  १२  ॥   

  

