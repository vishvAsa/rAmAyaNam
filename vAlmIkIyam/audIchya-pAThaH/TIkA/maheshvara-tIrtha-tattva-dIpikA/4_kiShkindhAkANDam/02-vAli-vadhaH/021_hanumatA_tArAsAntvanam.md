+++
title = "०२१ हनुमता तारासान्त्वनम्"
title_english = "021 Hanuma consoles Tara"

+++
।  ॥  ४।२१।१  ॥   

  

गुणदोषकृतमिति । जन्तुः स्वकर्मफलहेतुकं स्वक्रर्मफलं वासना परम्परया हेतुः यस्य तथोक्तम् गुणदोषकृतं ज्ञानाज्ञानाभ्यां यत्कर्मास्ति तत् । तदित्यविभक्तिकनिर्देशो ऽयम्, तस्य शुभाशुभं फलभूतं सुखदुःखं प्रेत्य अव्यग्रः अवाप्नोत्येवेति योजना  ॥  ४।२१।२  ॥   

  

शोच्येति । दीनमित्यत्रापि कमिति सम्बध्यते । अनुशोकः अनुबन्धशोकः । सर्वप्राणिशरीराणामनित्यतया सर्वेषां शोच्यत्वेन न कुत्रापि शोकः कार्य इत्याह न शोच्येति  ॥  ४।२१।३  ॥   

  

अङ्गदस्त्विति । आयत्याम् उत्तरकाले । विधेयानि कर्तव्यानि । समर्थानि सप्रयोजकानि । अस्य अङ्गदस्य  ॥  ४।२१।४  ॥   

  

पण्डिते इति सम्बुद्ध्यन्तमेतत् । शुभम् और्ध्वदैहिकं हि कर्तव्यम् । ऐहलौकिकं न कर्तव्यम् । यस्मिन् वर्तयन्ति जीवनं कुर्वन्ति । कृतांशानि कृतविभागानि । दिष्टान्तं परिकल्पितकालन्तम्, मरणमित्यर्थः  ॥  ४।२१।५,६  ॥   

  

न्यायदृष्टार्थः न्यायेन नीतिमार्गेण दृष्टार्थः दृष्टप्रयोजन इत्यर्थ । धर्मजितां वशीकृतधर्माणां भूमिं स्थानम्  ॥  ४।२१।७  ॥   

  

त्वत्सनाथं त्वया सनाथम्  ॥  ४।२१।८  ॥   

  

ताविमाविति । तौ इमौ हरिशार्दूलम् अङ्गदम् प्रेरय निवर्तय । दुःखादिति शेषः  ॥  ४।२१।९  ॥   

  

सन्ततिश्च यथा दृष्टा यत्प्रयोजनसन्तानो लब्ध इत्यर्थः । यत्कृत्यं साम्प्रतं योग्यम् तत्सर्वं राज्ञः क्रियताम् । एष निश्चयः कर्तव्यत्वेन विहितो ऽयं निश्चयः । कालस्य वर्तमानस्य सम्बन्धीत्यर्थः  ॥  ४।२१।१०  ॥   

  

सन्ततिरित्याद्युक्तमेव स्पुटयति संस्कार्य इति  ॥  ४।२१।११  ॥   

  

पतिव्रताधर्ममनुसृत्याह सा तस्येति  ॥  ४।२१।१२  ॥   

  

अङ्गदेति । पुत्राणामेकतश्शतम् एकं शतम्, भवत्विति शेषः । तदपेक्षया अस्य गात्रसंश्लेषणं वरमित्यर्थः  ॥  ४।२१।१३  ॥   

  

वानरराज्याङ्गदयोरनाथत्वात्त्वया स्थातव्यमित्यत आह न चेति । कस्तर्हि नाथ इत्यत आह पितृव्य इति । अनन्तरः प्रत्यासन्नः  ॥  ४।२१।१४  ॥   

  

एषा बुद्धिः अङ्गदाभिलाषिका बुद्धिः नास्थेया न स्मरणीया । पिता सुग्रीवः  ॥  ४।२१।१५  ॥   

  

स्वनिश्चयं निगमयति नहीति  ॥  ४।२१।१६  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां किष्किन्धाकाण्डव्याख्यायाम् एेकविंशः सर्गः  ॥  २१  ॥   

  

