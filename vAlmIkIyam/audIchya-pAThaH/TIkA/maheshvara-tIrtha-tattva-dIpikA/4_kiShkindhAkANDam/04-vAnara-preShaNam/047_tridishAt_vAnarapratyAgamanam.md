+++
title = "०४७ त्रिदिशात् वानरप्रत्यागमनम्"
title_english = "047 Search for Seetha failed in east north and west"

+++
अथ प्रस्थितानां वानराणां वृत्तान्तमाह दर्शनार्थमिति  ॥  ४।४७।१  ॥   

  

स सरांसि सरित्कुक्षान् इति पाठः । सरित्कुक्षान् नदीकुञ्जान् । नदीदुर्गान् नदीभिर्दुर्गमान् प्रदेशान्  ॥  ४।४७।२,३  ॥   

  

धृता नियुक्ताः  ॥  ४।४७।४  ॥   

  

ते वानराः सर्वेष्वहस्सु दिवसेषु सीतां विचित्य सर्वर्तुकामान् सार्वकालिकपुष्पफलयुक्तान् सफलान् तत्तत्कालीनफलयुक्तांश्च द्रुमानासाद्य फलादिभक्षणार्थं रजनीं रजन्यां शय्यां चक्रुरिति योजना । अनेन आहारविश्रमादिकम् अहस्सु नास्तीत्यवगम्यते  ॥  ४।४७।५  ॥   

  

तदह इति । प्रस्थानविशिष्टमहः । निराशाः, अभवन्निति शेषः  ॥  ४।४७।६  ॥   

  

एकैकस्यागमनमाह विचित्येत्यादिना  ॥  ४।४७।७११  ॥   

  

लताविततसन्तताः लताभिर्वितताः सन्तताश्च तिर्यगूर्ध्वं च व्याप्ता इत्यर्थः  ॥  ४।४७।१२  ॥   

  

सत्त्वान्यतिप्रमाणानि, रावणभ्रान्त्येति भावः । तर्हि को वा सीतां द्रक्ष्यतीत्यपेक्षायामाह उदारेति  ॥  ४।४७।१३,१४  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां किष्किन्धाकाण्डव्याख्यायां सप्तचत्वारिंशः सर्गः  ॥  ४७  ॥   

  

