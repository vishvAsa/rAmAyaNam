+++
title = "०३२ हनुमता सुग्रीवबोधनम्"
title_english = "032 Hanuma s advise to Sugreeva"

+++
अङ्गदस्येति । अङ्गदस्य प्राधान्यादङ्गदवचः श्रुत्वेत्युक्तम्  ॥  ४।३२।१  ॥   

  

मन्त्रकुशलः मन्त्रप्रयोगकुशलः । मन्त्रेषु परिनिष्ठितः नीतिप्रयोगनिपुण इत्यर्थः  ॥  ४।३२।२  ॥   

  

लक्ष्मणक्रोधनिमित्ताभावानाह न म इति । मे मयेत्यर्थः  ॥  ४।३२।३  ॥   

  

असुहृद्भिः अशोभनहृदयैः  ॥  ४।३२।४  ॥   

  

तावत् प्रथमम् । भावः चेष्टा । निश्चयः अध्यवसायः । तावत् साकल्येन  ॥  ४।३२।५,६  ॥   

  

मित्रस्यास्थानकोपसम्भावनायां लोकन्यायमाह सर्वथेति । अल्पेप्यपराधे सतीति शेषः  ॥  ४।३२।७  ॥   

  

अत इति । महात्मना रामेण यदुपकृतं तत्तु मया प्रतिकर्तुं न शक्यम्, अतो ऽस्मान्निमित्तात् त्रस्तोहमिति सम्बन्धः  ॥  ४।३२।८  ॥   

  

तर्केण ऊहेन  ॥  ४।३२।९  ॥   

  

सर्वथेति । उपकारं न विस्मरसीति यत् नैतदाश्चर्यम्  ॥  ४।३२।१०१५  ॥   

  

आर्तस्येति । पुरुषान्तरात् लक्ष्मणात्, आगतमिति शेषः  ॥  ४।३२।१६,१७  ॥   

  

मत्परुषवचनेन त्वया आग्रहो न कार्य इत्याशयेनाह नियुक्तैरिति । पार्थिवः राजा । अवधृतं निश्चितम्  ॥  ४।३२।१८  ॥   

  

उक्तानङ्गीकारे बाधकसूचनाय रामसामर्थ्यमाह अभिक्रुद्ध इति  ॥  ४।३२।१९,२०  ॥   

  

तस्येति । तद्वश इति प्रथमान्तपाठस्साधुः । सप्तम्यन्तपाठे स्वसमय इत्यत्र वर्तमान इति शेषः । ४।३२।२१  ॥   

न रामेति । सुरेन्द्रवर्चसः सराघवस्य सलक्ष्मण्य अस्य रामस्य मानुषं बलं दिव्यास्त्रादिबलमन्तरेण केवलं स्वाभाविकं बलमित्यर्थः । ते मनो ज्ञास्यति हि जानात्येव, सालगिरिभेदनादौ दृष्टचरत्वादिति भावः  ॥  ४।३२।२२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां किष्किन्धाकाण्डव्याख्यायां द्वात्रिंशः सर्गः  ॥  ३२  ॥   

  

