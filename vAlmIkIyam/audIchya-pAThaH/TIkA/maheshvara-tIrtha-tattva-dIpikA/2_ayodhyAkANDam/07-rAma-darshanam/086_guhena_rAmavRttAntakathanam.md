+++
title = "०८६ गुहेन रामवृत्तान्तकथनम्"
title_english = "086 Guha narrates Bharata about Rama s stay"

+++
आचचक्ष इति । अथ आश्वासानन्तरम् । सद्भावं ज्येष्ठानुवर्तनरूपं समीचीनस्वभावम्  ॥  २।८६।१३  ॥   

  

उचित इति । तस्य रामस्य । तव गुप्त्यर्थमिति पाठेतत्कृता या रामगुप्तिः तदर्थम्  ॥  २।८६।४  ॥   

  

नहीति । रामादन्यः प्रियतरो भुवि नास्ति । मोत्सुकोभूः उत्सुको माभूः । अस्मिन्नर्थे विस्मयं मागाः । इदमसत्यमत आह ब्रवीम्येतदिति । रामं रक्षिष्यामीत्येतद्वचनं तवाग्रतः असत्यं ब्रवीम्यपि असत्यं ब्रवीमि किम्? न ब्रवीम्येवेत्यर्थः  ॥  २।८६।५  ॥   

  

स्वस्यैहिकामुष्मिकफलं रामायत्तमित्याहअस्येति । धर्मावाप्तिम् आमुष्मिकफलसाधनभूताम् । अस्य रामस्य प्रसादादेवेत्याशंस इति सम्बन्धः  ॥  २।८६।६११  ॥   

  

महतेति । एकः मुख्यः  ॥  २।८६।१२१४  ॥   

  

कौसल्येति । सर्वे ते जीवेयुरिति नाशंसे । यदि जीवेयुः इमां शर्वरीमेवेति सम्बन्धः  ॥  २।८६।१५,१६  ॥   

  

अतिक्रान्तमिति । राज्ये राममनिक्षिप्य तादृशमनोरथमनवाप्य मे पिता विनशिष्यति । यतः अतः अतिक्रान्तमतिक्रान्तं सर्वप्रयोजनमतीत्य गतं व्यर्थं गतमित्यर्थः  ॥  २।८६।१७,१८  ॥   

  

रम्येत्यादिश्लोकत्रयमेकं वाक्यम् । हर्म्याणि धनिनां गृहाणि, प्रासादाः देवानां राज्ञां च गृहाणि, आरामा उपवनानि, उद्यानानि राजसाधारणवनानि । समाजोत्सवशालिनीं उत्सवसमूहशालिनीमित्यर्थः  ॥  २।८६।१९२१  ॥   

  

अपीति । सत्यप्रतिज्ञेन रामेण  ॥  २।८६।२२  ॥   

  

परीति । परिदेवयमानस्य राजपुत्रस्य सतः शर्वरी अत्यवर्तत नरन्तरपरिदेवनेन रात्रिर्यातेत्यर्थः  ॥  २।८६।२३  ॥   

  

प्रभात इति । प्रभाते सूर्ये विमले सति अस्मिन् भागीरथीतीरे जटाः कारयित्वा स्थितावुभौ सुखं मया सन्तारितौ गङ्गामिति शेषः  ॥  २।८६।२४  ॥   

  

जटेति । व्यपेक्षमाणौ निरपेक्षावित्यर्थः  ॥  २।८६।२५  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायामयोध्याकाण्डव्याख्यायाम् षडशीतितमः सर्गः  ॥  २।८६  ॥   

  

  

