+++
title = "०८३ शृङ्गिबेरपुरे भरतवासः"
title_english = "083 Bharata goes to see Rama"

+++
तत इति । काल्यं प्रातः काले  ॥  २।८३।१,२  ॥   

  

यथाविधिकल्पितानि भरतनियोगमनातिक्रम्य कल्पितानि सन्नद्धानि । नवनागसहस्राणीत्यनेन पुरे विद्यमानगजेषु नवनागसहस्रमात्रं भरतेन सह गतमित्यर्थः  ॥  २।८३।३,४  ॥   

  

समारूढानि, सादिभिरिति शेषः  ॥  २।८३।५  ॥   

  

यानेनेत्येकवचनं प्रत्येकापेक्षया  ॥  २।८३।६  ॥   

  

आर्यसङ्घाताः त्रैवर्णिकसमूहाः  ॥  २।८३।७९  ॥   

  

परिष्वजानाः परिष्वजमानाः  ॥  २।८३।१०  ॥   

  

सम्मताः, रामस्येति शेषः । नैगमाः वणिजः । प्रकृतयः पौरश्रेणयः  ॥  २।८३।११  ॥   

  

प्रकृतीन् विभज्य दर्शयति मणिकारा इति । मणिकाराः मुक्तापद्मरागादिमणिसंस्कारकाः । सूत्रकर्मकृतः तन्तुवायादयः । शस्त्रोपजीविनः शस्त्रनिर्माणोपजीविनः । मायूरकाः मयूरपिच्छैश्छत्रव्यजनादिकारिणः । क्राकचिकाः क्रकचैः करपत्रैः चन्दनादिदारुदलनं कृत्वा ये जीवन्ति ते क्राकचिकाः । "क्रकचः करपत्रं स्यात् " इति हलायुधः । रोचकाः दन्तकुड्यवेदिकादिषु कान्त्युत्पादकाः । वेधकाः दारुरत्नादिरन्ध्रकारिणः । दन्तकाराः दन्तैः पुत्रिकापीठशिबिकारिणः । सुधाकाराः प्रासादादिषु सुधालेपनकर्मकाराः । गन्धोपजीविनः चन्दनकस्तूर्यादिगन्धद्रव्योपजीविनः  ॥  २।८३।१२,१३  ॥   

  

स्नापकोच्छादकाः स्नापकाः तैलाभ्यङ्गादिस्नानकारिणः । उच्छादकाः उद्वर्त्तनकारिणः । धूपकाः गृहादिषु धूपादिवासकाः । शौण्डिकाः मद्यकाराः । "शुण्डा करिकरे मद्ये" इति वैजयन्ती  ॥  २।८३।१४  ॥   

  

ग्रामघोषाः ग्रामस्थजनमेलने कर्तारः  ॥  २।८३।१५  ॥   

  

गौरथैः वृषभयुक्तरथैः शकटैरिति यावत्  ॥  २।८३।१६,१७  ॥   

  

प्रहृष्टेति । प्रहृष्टमुदिताः प्रहर्षः कायिको रोमाञ्चादिः । प्रमोदो मानसो हर्षः  ॥  २।८३।१८  ॥   

  

श्रृङ्गिबेरपुरं प्रति दूरमध्वानं गत्वा गङ्गामासेदुरिति सम्बन्धः  ॥  २।८३।१९  ॥   

  

यत्रेति । अप्रमादेन सावधानेन  ॥  २।८३।२०२२  ॥   

  

निवेशयतेति । इदानीं मे सैन्यम् अभिप्रायेण तत्तदिच्छया सर्वतो निवेशयत । ततः श्वो नदीं प्रतरिष्याम इति सम्बन्धः  ॥  २।८३।२३  ॥   

  

और्ध्वदेहनिमित्तार्थं ऊर्ध्वभवदेहसुखप्रयोजनायेत्यर्थः  ॥  २।८३।२४  ॥   

  

छन्देन इच्छया  ॥  २।८३।२५  ॥   

  

निवेश्येति । परिवर्हशोभिनीम् । परिबर्हः यात्रोपयुक्तवेश्माद्युपकरणजातम्, विधानैः तत्तज्जातीयव्यवस्थाकल्पनाभिः । गङ्गामनु गङ्गमनुसृत्य निवेश्य गङ्गकूलानुसारेण निवेश्येति यावत्  ॥  २।८३।२६  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायाम् अयोध्याकाण्डव्याख्यायां त्र्यशीतितमः सर्गः  ॥  २।८३  ॥   

  

  

