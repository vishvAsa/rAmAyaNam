+++
title = "०७१ अयोध्यागमनम्"
title_english = "071 Bharata reaches the city of Ayodhya"

+++
स इति । सुदामां सुदामाख्याम् । ह्लादिनीं दूरपाराम् विस्तृतप्रवाहां तत्संज्ञिकाम् । प्रत्यक्स्रोतस्तरङ्गीणीं पश्चिमप्रवाहां तरङ्गयुक्तां च । तरङ्गयुक्तपश्चिमप्रवाहामित्यर्थः । शतद्रूं तत्संज्ञिकां नदीम्  ॥  २।७१।१,२  ॥   

  

एलाधान इत्यादि । एलाधाने एलाधानग्रामे । अपरपर्पटान् अपरपर्पटाख्यदेशविशेषान् । शिलामाकुर्वतीं शिलामासमन्तात्कुर्वतीम् , शिलाकर्षणस्वभावामित्यर्थः । नदीम् आग्नेयं शल्यकर्तनमिति ग्रामद्वयम् । शिलावहं सम्प्रेक्षमाणः चैत्ररथं नाम वनं लक्ष्यीकृत्य महाशैलानत्ययात्  ॥  २।७१।३,४  ॥   

  

सरस्वतीमिति । गङ्गां सिन्धुमित्यर्थः । युग्मेन सङ्गमेन प्रतिपद्य वीरमत्स्यानामुत्तरान् उत्तरप्रदेशान् । उत्तरमिति पाठे वनस्य विशेषणम् । भारुण्डं भारुण्डाख्यं वनं प्राविशदिति सम्बन्धः  ॥  २।७१।५,६  ॥   

  

शीतीकृत्येति । जलावगाहनादिना शीतीकृत्य  ॥  २।७१।७  ॥   

  

राजपुत्र इति । अनभीक्ष्णोपसेवितं जनैरनुपसेवितमित्यर्थः । भद्रेण यानेन भद्रजातीयेन गजेन  ॥  २।७१।८  ॥   

  

अंशुधाने अंशुधानाख्यदेशे । प्राग्वटे पुरे भागीरथीमुपायात् प्राप्तवान् । अपश्यदिति वा पाठः  ॥  २।७१।९  ॥   

  

स गङ्गां तीर्त्वेत्यस्यानुवादःकुटिकोष्ठिकां नदीम् । धर्मवर्धनं धर्मवर्धनग्रामम्  ॥  २।७१।१०  ॥   

  

तोरणमिति । तोरणं दक्षिणार्धेन । तोरणग्रामस्य दक्षिणभागेन जम्बूप्रस्थाख्यं ग्रामं वरूथं ग्रामम्  ॥  २।७१।११  ॥   

  

तत्रेति । उज्जिहानायाः उज्जिहानाख्यायाः पुर्याः उद्यानं ययौ । यत्र उद्याने । प्रियकाः कदम्बाः  ॥  २।७१।१२,१३  ॥   

  

वासं कृत्वेति । पार्वतीयैः पर्वतोत्पन्नैः हस्तिपृष्ठकमासाद्य गजपृष्ठमारुह्य कुटुकामत्यवर्तत । अनेन शनैरागन्तव्यमिति सेनाया अनुज्ञा दत्ता । तथाप्यनुजीविनः केचन जनाः सगजाः समागताः इत्यवगम्यते । स भरतः । लौहित्ये लौहिताख्यानगरे कपीवतीं कपीवताख्यनदीम्  ॥  २।७१।१४,१५  ॥   

  

एकसाले ग्रामे । स्थाणुमतीं नदीम् । विनते विनताख्यनगरे  ॥  २।७१।१६१८  ॥   

  

एषेत्यादिश्लोकद्वयम् । नातिप्रतीता नातिहृषिता । "प्रतीतो हृषिते ख्याते" इति वैजयन्ती । पाण्डुमृत्तिका सुधाधवलितसौधनिचयत्वादयोध्यायाः पाण्डुमृत्तिकावत्त्वम्  ॥  २।७१।१९२१  ॥   

  

उद्यानानि हीत्यादिसार्धश्लोकमेकं वाक्यम् । यान्युद्यानानि सायाह्ने क्रीडित्वोपरतैः समन्ताद्विप्रधावद्भिः नरैश्च प्रकाशितानीति शेषः । तान्यद्य कामिभिः परित्यक्तानि सन्ति ममान्यथा रुदन्तीव प्रकाशन्त इति सम्बन्धः  ॥  २।७१।२२  ॥   

  

अरण्यभूतेत्यर्धमेकं वाक्यम्  ॥  २।७१।२३  ॥   

  

मत्तप्रमुदितानि मत्तानि फलपल्लवमकरन्दास्वादनेन मत्तशुककोकिलभ्रमरादियुक्तत्वान्मत्तानि प्रमुदितानि आलवालकरणदोहदसेचनादिना कन्दलितानि अत्यन्त गुणवन्ति । विविधकुसुमलतागृहदीर्घिकाक्रीडापर्वतादियुक्ततया गुणवत्त्वम्  ॥  २।७१।२४,२५  ॥   

  

स्रस्तपर्णैरत एव विक्रोशद्भिरिव द्रुमैरुपलक्षितानि अत एव निरानन्दानि पश्यामीति सम्बन्धः  ॥  २।७१।२६२८  ॥   

  

भेरीति । कोणसङ्घट्टितः भेर्यादीनां वादनसाधनभूतदण्डाद्याहतिजनितः । सदा अदीनगतिरिति  

पदच्छेदः  ॥  २।७१।२९  ॥   

  

पापानि क्रूरणि । " पापं स्यात्क्रूरपाप्मनोः " इति वैजयन्ती  ॥  २।७१।३०३२  ॥   

  

गायत्र्याः रे इति षष्ठाक्षरं द्वारेण वैजयन्तेनेत्यस्य श्लोकस्य द्वितीयाक्षरेण सङ्गृह्णाति । वैजयन्तेनेत्युक्तिरिन्द्रप्रासादसदृशत्वेन निर्मितत्वात् । यद्वा विजयप्रदविन्यासविशेषवत्त्वेन । यद्वा वैजयन्ती पताका ऽस्यास्तीति वैजयन्तम् । अर्शाद्यञ् । यद्वा वैजयन्ताख्येन  ॥  २।७१।३३  ॥   

  

प्रत्यर्च्य सोपचारं निवर्त्त्य  ॥  २।७१।३४  ॥   

  

आनीतः वसिष्ठेन दूतद्वारा आनीत इत्यर्थः  ॥  २।७१।३५  ॥   

  

तान् तादृशान्  ॥  २।७१।३६  ॥   

  

आकारानेवाहसम्मार्जनेत्यादि । असंयतकवाटानीत्यादिश्लोकद्वयमेकं वाक्यम् । अनाशितकुटुम्बानि अभोजितकुटुम्बानि  ॥  २।७१।३७३९  ॥   

  

देवतार्चाः देवताविग्रहाः । प्रविद्धाः विभिन्ना इत्यर्थः । नष्टव्यापारयन्त्रिताः नष्टक्रयविक्रयादिव्यापारे वशीकृताः, नष्टक्रयविक्रयादिव्यापारत्वान्निरुद्धा इत्यर्थः  ॥  २।७१।४०४४  ॥   

  

तामिति । श्रृङ्गाटकानि चतुष्पथानि । रजोरुणद्वारकपाटयन्त्रां रजसा अरुणानि निरुद्धानि व्याप्तानि द्वारकपाटयन्त्राणि यस्यां ताम्  ॥  २।७१।४५,४६  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां एकसप्ततितमस्सर्गः  ॥  २।७१  ॥   

  

  

