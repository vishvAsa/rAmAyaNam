+++
title = "०७६ दशरथस्य और्ध्वदेहिकम्"
title_english = "076 Advice of Vasishta to Bharata"

+++
अलमिति । संयानं सम्यग्यातं स्वर्गप्रापकक्रियाजातमित्यर्थः । कारयामासेति संग्रहोक्तिः  ॥  २।७६।२  ॥   

  

वसिष्ठस्येति । धारणां गतः स्थितिं प्राप्तः, स्वस्थान्तःकरण इत्यर्थः  ॥  २।७६।३५  ॥   

  

किमिति । प्रोषिते देशान्तरं गते  ॥  २।७६।६,७  ॥   

  

योगक्षेममिति । स्वः स्वर्गम्  ॥  २।७६।८११  ॥   

  

ऋत्विक्पुरोहिताचार्यान् ऋत्विजौ यज्ञकर्मणि वृताः, पुरोहिताः शान्तिपौष्टिकादिक्रियाप्रवर्तकाः, आचार्याः वसिष्ठवामदेवादयः  ॥  २।७६।१२  ॥   

  

ये त्विति । याजकैः उपद्रष्टृभिः  ॥  २।७६।१३,१४  ॥   

  

हिरण्यमिति । हिरण्यं रजतम्  ॥  २।७६।१५  ॥   

  

चन्दनेति । निर्यासः कर्पूरगुग्गुल्वादिधूपद्रव्यविशेषः सरलं धूपसरलम् । पद्मकं सुरभिकाष्ठविशेषः  ॥  २।७६।१६,१७ ॥   

  

तथेति । जेपुः ऋग्यजुस्सामादिकमिति शेषः  ॥  २।७६।१८,१९  ॥   

  

प्रसव्यमिति । प्रसव्यमप्रदक्षिणम् । अग्निचितं अग्निं चितवन्तम्, अश्वमेधादियज्ञकर्तारमित्यर्थः  ॥  २।७६।२०२२  ॥   

  

कृत्वेति । भूमौ शयाना इति शेषः । दुःखम् आशौचं व्यनयन्त अगमयन् । ननु क्षत्रस्य षोडशाहानीति क्षत्रियस्य षोडशाहाशौचसद्भावात् कथं दशाहमित्युच्यत इति चेत् ? सत्यम्, "क्षत्रियस्तु दशाहेन स्वकर्मनिरतः शुचिः" इत्यादिविशेषशास्त्रानुसारेणोक्तमिति न दोषः  ॥  २।७६।२३  ॥   

  

इति श्रीमहेश्वरतीर्थविरचितायां श्ररामायणतत्त्वदीपिकाख्यायां अयोध्याकाण्डव्याख्यायां षट्सप्ततितमः सर्गः  ॥  २।७६  ॥   

  

  

