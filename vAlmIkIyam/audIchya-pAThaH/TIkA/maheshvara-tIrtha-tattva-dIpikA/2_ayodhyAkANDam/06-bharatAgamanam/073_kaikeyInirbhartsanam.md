+++
title = "०७३ कैकेयीनिर्भर्त्सनम्"
title_english = "073 Bharata reproaches Kaikeyi in many ways"

+++
श्रुत्वेति । वूत्तं मृतमित्यर्थः  ॥  २।७३।१,२  ॥   

  

राजानं प्रेतभावस्थं रामं च तापसं कृत्वा मे दुःखमकरोः अतः दुःखे दुःखकरे व्रणे क्षारमादधा इव  ॥  २।७३।३  ॥   

  

कुलस्येति । कालरात्रिः प्रलयकालोत्थितसर्वसंहारशक्तिः  ॥  २।७३।४,५  ॥   

  

त्वामिति । वृत्तः मृतः  ॥  २।७३।६  ॥   

  

विनाशित इति । महाराजः कस्माद्विनाशितः कस्माद्रामः प्रव्राजित इति सम्बन्धः । त्वयैतत्सर्वं  

निष्फलमेव कृतमिति भावः  ॥  २।७३।७,८  ॥   

  

नन्विति । आर्यः रामः  ॥  २।७३।९  ॥   

  

दीर्घदर्शिनी दूरकालभाव्यनर्थदर्शिनीत्यर्थः  ॥  २।७३।१०  ॥   

  

तस्या इति । तस्याः तादृशधर्मयुक्तायाः  ॥  २।७३।११,१२  ॥   

  

लुब्धाया इति । अहं राघवं प्रति यथा यादृशप्रकारयुक्तः, तथा लुब्धायास्ते लुब्धया त्वया न विदित इति मन्ये । अविदितत्वे हेतुः तथा ह्यनर्थ इति । राज्यार्थं मम राज्यार्थम् । महानयमनर्थस्त्वया आनीतो हि आनीतः खलु  ॥  २।७३।१३,१४  ॥   

  

दशरथस्यापि रामालम्बनेनैव राज्यपरिपालनशक्तिरित्याहतमिति । मेरुः मेरुवनम् यथा मेरुजनितमेरुवनस्य तद्रक्षकत्वं परैराक्रमितुमशक्यत्वसम्पादनेन  ॥  २।७३।१५  ॥   

  

सोहमिति । महाधुर्यसमुद्धृतं महाधुर्येण महाभारवाहकेन बलीवर्देन उद्धृतं इमं भारं राज्यभारं धुरं भारम् आसाद्य दम्य इव वत्सतर इव केनौजसा वहेयमिति योजना  ॥  २।७३।१६  ॥   

  

अथवेति । योगैरुपायैर्बुद्धिबलेन ग्रहणधारणाद्यष्टाङ्गयुक्तबुद्धिबलेन  ॥  २।७३।१७  ॥   

  

रामस्य त्वयि मातृवत् मातरीव भक्तिपूर्विकेक्षणं यदि न स्यात् तदानीं पापनिश्चयां त्वां त्यक्तुं मे विकाङ्क्षा काङ्क्षाराहित्यं न जायेतेत्युक्तम्, काङ्क्षैव जायेत । रामस्य त्वयि मातृवत् प्रतिपत्तिसद्भावात् त्वां त्यक्तुं नेच्छामीत्यर्थः  ॥  २।७३।१८  ॥   

  

उत्पन्नेति । नः पूर्वेषां पूर्वैर्विगर्हिता इयं बुद्धिः, ज्येष्ठे वर्तमाने कनिष्ठस्य राज्यप्रार्थनादिविषया बुद्धिः  ॥  २।७३।१९  ॥   

  

अस्मिन्निति । पूर्वेषामिति निर्द्धारणे षष्ठी । अपरे कनिष्ठभ्रातरः, तस्मिन् ज्येष्ठे समाहिताः प्रवर्तन्ते, ज्येष्ठाधीना वर्तन्त इत्यर्थः  ॥  २।७३।२०  ॥   

  

राजधर्मं राज्ञां हितं धर्मं नावेक्षसे राजवृत्तस्य राजसमाचारस्य गतिं वा नाभिजानासीति सम्बन्धः  ॥  २।७३।२१,२२  ॥   

  

कुलचारित्रयोगिनां कुलशीलयुक्तानाम् । कुलचारित्रशोभिनामिति वा पाठः । धर्मैकरक्षाणां धर्मैकं रक्षन्तीति धर्मैकरक्षा तेषाम् । चारित्रशौण्डीर्यं चारित्रगर्वितत्वं, चारित्रजनितसमुन्नतत्वमिति यावत् । त्वां प्राप्य विनिवर्तितम्, त्वत्सन्बन्धान्निवर्तितमित्यर्थः  ॥  २।७३।२३  ॥   

  

स्वकुलाचारक्रममभिधाय मातृकुलाचारक्रममप्याहतवेति । जनेन्द्राः राजानः । कुलपूर्वगाः कुलपूर्वः कुलज्येष्ठः तं गच्छन्तीति  ॥  २।७३।२४२७  ॥   

  

इतीति । प्रियेतरैः दुःखतरैरित्यर्थः  ॥  २।७३।२८  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां त्रिसप्तततमः सर्गः  ॥  २।७३  ॥   

  

  

