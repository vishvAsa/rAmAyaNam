+++
title = "०८० मार्गनिर्माणम्"
title_english = "080 Construction of a high way from Ayodhya to River Ganga"

+++
अथेत्यादि । सूत्रकर्मविशारदाः शिबिरादिनिर्माणे सूत्रग्रहणकुशलाः । यद्वा सूत्रक्रियमाणं कर्म तत्र विशारदाः, तन्तुवाया इत्यर्थः । खनकाः खननेनोपजीविनः । यन्त्रकाः मृगपक्षिग्रहणसाधनयन्त्रकर्तारः, वागुरिका इति यावत् । कर्मान्तिकाः कर्मणाम् अन्तः अवसानमस्तीति तथा, भृतिजीवना इत्यर्थः । स्थपतयः पुरादिकृतः प्रधानवर्धकयः पुरुषाः यन्त्रकोविदाः क्षोपणीयादियन्त्रकरणकुशलाः जलयन्त्रादिकृतो वा । वर्धकयस्तक्ष्णाः मार्गसमीकरणसमर्थाः । वृक्षतक्षकाः मार्गनिरोधकवृक्षच्छेदकाः । सुधाकाराः प्रासादादिषु सुधालेपनकारकाः । वंशकर्मकृतः वंशैः कटशूर्वादिकर्मकृतः । द्रष्टारः मार्गप्रदर्शकाः  ॥  २।८०।१३  ॥   

  

स त्विति । हर्षात् दुःखात्मकत्वेपि जनौघस्य हृष्टत्वं रामदर्शनकुतूहलात् । तमुद्देशं प्रयान् रामाधिष्ठितप्रदेशमुद्दिश्य गच्छन् जनौघः अशोभत  ॥  २।८०।४  ॥   

  

त इति । ते मार्गशोधकाः पूर्वोक्ताः स्ववारं स्वस्वसमूहम् । समास्थाय प्राप्य । "वारसङ्घातसञ्चयाः" इत्यमरः । विविधोपेतैः पिटकखनित्रकुठारादिनानाप्रकारोपेतैः करणैः कर्म कर्तुं पुरस्तात् सम्प्रतस्थिर इति योजना  ॥  २।८०।५  ॥   

  

लता इति । लताः शाखाः "समे शाखालते" इत्यमरः  ॥  २।८०।६  ॥   

  

अवृक्षेष्विति । टङ्कैः पाषाणदारकैः दात्रैः लवित्रैः  ॥  २।८०।७  ॥   

  

अपरे इति । अपरे बलवत्तराः दुर्गाणि स्थलानि विषमभूप्रदेशान् प्राप्य, तत्रत्यानिति शेषः । बलिनः रूढमूलान् वोरणस्तम्बान् उशीरजातितृणविशेषान् ततस्ततो विधमन्ति विक्षेपन्ति, छिन्दन्तीति यावत् । इति योजना  ॥  २।८०।८,९  ॥   

  

बबन्धुरिति । बन्धनीयान् बबन्धुः पल्वलक्षुद्रनदीदुर्गमप्रदेशान् सेतुभिर्बबन्धुरित्यर्थः । क्षोद्यान् क्षुद्रशिलाभूयिष्ठप्रदेशान् सञ्चुक्षुदुः चूर्णयामासुः । भेदनीयान् तटाकादिजलप्रदेशान् जलनिर्गमार्थं बिभिदुः  ॥  २।८०।१०  ॥   

  

अचिरेणेति । परिवाहान् अल्पप्रवाहान् बन्धनेन बहूदकान् चक्रुः  ॥  २।८०।११  ॥   

  

निर्जलेष्विति । उदपानान् कूपान् । वेदिकापरिमण्डितान् वेदिकाभिः परितो मण्डितान्  ॥  २।८०।१२  ॥   

  

ससुधेत्यादिश्लोकद्वयमेकं वाक्यम् । सुधाकुट्टिमतलः सुधालिप्तबद्धभूप्रदेशः  ॥  २।८०।१३,१४  ॥   

  

आज्ञाप्येत्यादिश्लोकद्वयमेकं वाक्यम् । अथ मार्गकरणानन्तरम् अधिकृताः मार्गशिभिरादिकरणनियुक्ताः परस्परं सङ्गताः । बहुस्वादुफलेषु रमणीयेषु देशेषु भरतस्य यो निवेशः यादृशाकारविशिष्टो निवेशः अभिप्रेतः तं तादृशसन्निवेशं यथाज्ञप्ति यथामति आज्ञाप्य कर्तुमिति शेषः । भूषणोपमं भूषणसदृशम्, अतिरमणीयमिति यावत् । भूषाभिः वितानकनककलशध्वजादिभिः भूयो भूषयामासुरिति योजना  ॥  २।८०।१५,१६  ॥   

  

नक्षत्रेष्विति । निवेशान् शिबिराणि  ॥  २।८०।१७  ॥   

  

बह्वित्यादिश्लोकत्रयमेकं वाक्यम् । बहुपांसुचयाः बहवः पांसुसदृशसिकतामयाः येषु ते तथोक्ताः । इन्द्रकीलप्रतिमाः इन्द्रकीलपर्वतसदृशाः । प्रतोलीपरिशोभिताः प्रतोली रथ्या । विटङ्काग्रविमानकैः विटङ्को गृहकपोतपालिका तदुपरि निर्मितैः शिलागृहैरित्यर्थः । यद्वा विटङ्कवद्भिरग्रविमानैः समुच्छ्रितैः निवेशास्ते बभुः  ॥  २।८०।१८२०  ॥   

  

जाह्नवीमित्यादिश्लोकद्वयमेकं वाक्यम् । जाह्नवीं समासाद्य स नरेन्द्रमार्गो व्यराजतेति सम्बन्धः  ॥  २।८०।२१,२२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायाम् अयोध्याकाण्डव्याख्यायाम् अशीतितमः सर्गः  ॥  २।८०  ॥   

  

  

