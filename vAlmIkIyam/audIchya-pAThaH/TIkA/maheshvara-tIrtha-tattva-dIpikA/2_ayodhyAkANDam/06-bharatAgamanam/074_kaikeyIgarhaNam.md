+++
title = "०७४ कैकेयीगर्हणम्"
title_english = "074 Bharata then promises that he would bring Rama back"

+++
राज्यादिति । मां मृतं त्वयि विषये मां मृतं मत्वा रुदती भव रोदनं कुर्वित्यर्थः  ॥  २।७४।२  ॥   

  

किन्न्विति । ते किन्न्वदूषयत् तव सम्बन्धि किं तु गुणचरित्रादिकमदूषयत्  ॥  २।७४।३,४  ॥   

  

यदिति । ईदृशं पापं रामविवासनभर्तृमरणरूपम् । धोरेण कर्मणा घोरत्वं नाम सामान्यविषयस्य वरद्वयस्य ज्येष्ठविवासनकनिष्ठाभिषेचनरूपविशेषे व्यवस्थापितत्वात् । ममाप्यापादितं  

भयमित्यपिशब्दात्सर्वजनस्यापीत्यर्थः  ॥  २।७४।५  ॥   

  

त्वत्कृत इति । जीवलोके चेति चकारः परलोकसमुच्चयपरः । प्रतिपादितः प्रापित इत्यर्थः  ॥  २।७४।६१०  ॥   

  

मत्प्रधानासीति । यच्छब्देन पापकर्मोच्यते । यत्प्रधानं यस्यास्सा यत्प्रधाना, यत्पापकर्मप्रधानासि तत्पापं तत्कर्मजनितं पापं पित्रा विना कृते पितृरहिते भ्रातृभ्यां च परित्यक्ते अत एव सर्वलोकस्य चाप्रिये सर्वलोकविद्विष्टे मयि, अभूदिति शेषः । त्वं नित्यं पापप्रधाना यत्पापं कृतवती तत्पितृभ्रातृवियोगरूपेण लोकद्वेषरूपेण च फलितमिति भावः  ॥  २।७४।११  ॥   

  

कौसल्यामिति । वियुक्तां कृत्वा, पुत्रेणेति शेषः  ॥  २।७४।१२  ॥   

  

बन्धुसंश्रयम् । बन्धूनामाश्रयं कौसल्याया आत्मसम्भवमित्यत्र सन्धिरार्षः  ॥  २।७४।१३  ॥   

  

औरसपुत्रविश्लेषो मातुरसह्यतर इति दर्शयितुम् "अङ्गादङ्गात्" इति श्रुत्यर्थं हृदि निधायाहअङ्गप्रत्यङ्गज इति । अङ्गानि करचरणादीनि, प्रत्यङ्गान्यङ्गुल्यादीनि तेभ्यो जायत इति अङ्गप्रत्यङ्गजः । हृदयाच्चापि जायते अनुरागस्थानभूत हृदयप्रदेशाच्चापि जायते, तस्मादौरसत्वात्पुत्रो मातुः प्रियतमः । प्रियत्वादेव न बान्धवः बन्धुभूतदत्तपुत्रादिवन्न भवतीत्यर्थः  ॥  २।७४।१४  ॥   

  

पुत्रपीडनमपि दुस्सहदुःखकारणमिति दर्शयितुमितिहासमाहअन्यदेत्यादिना । सुरभिः कामधेनुः । पुत्रौ स्ववंशत्वेन पुत्रत्वेन व्यपदेशः  ॥  २।७४।१५  ॥   

  

ताविति । अर्धदिवसं " कालाध्वनोरत्यन्तसंयोगे " इति द्वितीया । मध्याह्नपर्यन्तमित्यर्थः । (अर्धदिवसमिति पाठः)  ॥  २।७४।१६  ॥   

  

अधस्तादिति । सुरराज्ञः । समासान्तविधेरनित्यत्वाट्टजभावः  ॥  २।७४।१७२०  ॥   

  

भयमिति । कुतोनिमित्तः कुतः किंनिमित्तं यस्य सः, किंन्निमित्तमित्यर्थः । कुत इति तसिल्प्रत्ययः प्रथमार्थे । अस्मासु निमित्तम्  ॥  २।७४।२१,२२  ॥   

  

शान्तमिति । वः युष्माकं कुतश्चित् किञ्चिदपि भयं नास्ति । पापं शान्तम् । युष्मद्भयागमनशङ्काहेतुभूतं पापं नास्तीत्यर्थः । अहंत्वित्यादिसार्धश्लोकमेकं वाक्यम् । कर्षकेणार्द्यमानौ विषमे स्थितौ पुत्रौ दृष्ट्वा शोचामीति सम्बन्धः  ॥  २।७४।२३,२४  ॥   

  

ममेति । यौ दृष्ट्वा अहं परितप्ये तौ मम कायात् प्रसूतौ, कायप्रसूतत्वं परम्परया  ॥  २।७४।२५  ॥   

  

यस्या इति । सुतात्परं सुतादुत्कृष्टं नेति मन्यते अमन्यत  ॥  २।७४।२६  ॥   

  

सदेत्यादिश्लोकद्वयमेकं वाक्यम् । लोकधारणकाम्यया लोकसंरक्षणेच्छया । स्वभावपरिवेषयेति षष्ठ्यर्थे तृतीया । स्वभावः शीलं, परिवेषः पर्यावरणं स्वभावपरिवेषायाः शीलपर्यावरणायाः, शीलपरिपूर्णाया इत्यर्थः । यस्याः पुत्रसहस्राणि, सन्तीति शेषः । सापि शोचति । या कौसल्या रामं विना एकपुत्रं रामं विना वर्तयिष्यति जीविष्यति । सा शोचतीति किमु वक्तव्यमित्यर्थः  ॥  २।७४।२७२९  ॥   

  

अहमिति । अपचितिं पूजाम् । इमां वक्ष्यमाणाम्  ॥  २।७४।३०  ॥   

  

तामेवाहआनाययित्वेति  ॥  २।७४।३१  ॥   

  

नहीति । अश्रुकण्ठैः गद्गदकण्ठैरित्यर्थः  ॥  २।७४।३२  ॥   

  

अस्य पापस्य मरणान्तिकप्रायश्चितं विना निवर्तकान्तरं नास्तीत्यभिप्रायेणाहसेति । सा बुद्धिपूर्वकमहापापकारिणी  ॥  २।७४।३३  ॥   

  

अहमिति । अवनिं राज्यम् । विप्रवासितकल्मषः अवसितपापः  ॥  २।७४।३४  ॥   

  

इतीति । सङ्क्रुद्धः पन्नग इव निश्वसन् अरण्ये अरण्यसम्बन्धिनि गर्ते । तोमराङ्कुशचोदितः तोमरैरङ्कुशैश्च विद्धो नाग इव भुवि पपात । भरत इति शेषः । आरण्यो नाग इति वा पाठः  ॥  २।७४।३५  ॥   

  

संरक्तेति । शचीपतेः केतुः इन्द्रध्वजः । उत्सवक्षये उत्सवान्ते  ॥  २।७४।३६  ॥   

  

इति श्रीमबेश्वरतीर्थविरचितायां श्रीरामायणतत्त्वदीपिकाख्यायामयोध्याकाण्डव्याख्यायां चतुःसप्ततितमः सर्गः  ॥  २।७४  ॥   

  

  

