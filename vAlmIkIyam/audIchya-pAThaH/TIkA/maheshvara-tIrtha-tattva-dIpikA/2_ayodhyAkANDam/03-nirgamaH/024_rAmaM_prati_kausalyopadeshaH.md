+++
title = "०२४ रामं प्रति कौसल्योपदेशः"
title_english = "024 Rama obtains Kausalya s permission"

+++
तमिति । अवहितं सावधानम्, निर्देशपालने आज्ञापालने मङ्गलभङ्गभीत्या संरुद्धबाप्पा  ॥  २।२४।१  ॥   

  

अदृष्टेति । उञ्छेन क्षेत्रपतितव्रीह्यादिकणिशग्रहणमुञ्छः, तेन वर्तयेन जीवेत् । भवानिति शेषः  ॥  २।२४।२  ॥   

  

यस्येति । भृत्या मन्त्रिमुख्याः भर्तुं योग्याः । दासाः भुजिष्याः, दास्य इति यावत्  ॥  २।२४।३  ॥   

  

क इति । एवंविधो राघवो निर्वास्यत इति यत् एतच्छ्रुत्वा राजानं कः श्रद्दधेत् कः श्रद्दध्यात् । कस्य वा भयं न भवेत् ?  ॥  २।२४।४  ॥   

  

नूनमिति । सर्वमादिशन् सुखदुःखं प्रयच्छन् कृतान्तो विधिर्बलवान् यत्र दैवे सति त्वं वनं गमिष्यसि  ॥  २।२४।५  ॥   

  

अयं त्वित्यादि श्लोकत्रयमेकं वाक्यम् । आत्मभवः देहजः । अदर्शनस्य शोकाग्निप्रवर्द्धकत्वान्मारुतत्वनिरूपणम् । विलापदुःखसमिधः विलापदुःखान्येव समिधो यस्य सः । रुदिताश्रूण्येव हुताः कृतहोमाः आहुतयो यस्य सः । चिन्ताबाप्पमहाधूमः चिन्तोष्मैव महाधूमो यस्य सः । अदर्शनचित्तजः अदर्शनेन हेतुना चित्तजः । निश्वासायाससम्भवः निश्वासानामायासः आवर्तनं तेन सम्भवो वृद्धिर्यस्य सः । स मां प्रधक्ष्यतीति सम्बन्धः  ॥  २।२४।६९  ॥   

  

यथेति पाठः । यथा निगदितं येन प्रकारेण निगादितम् तद्वाक्यं श्रुत्वा आत्मानुगमनं श्रुत्वेति यावत्  ॥  २।२४।१०  ॥   

  

कैकेय्येति । वञ्चितः परित्यक्तः । न वर्तयिष्यति न जीविष्यति  ॥  २।२४।११  ॥   

  

भर्तुरिति । केवलं नृशंसः अत्यन्तपापहेतुः, मनसा न कर्तव्यः न चिन्तनीयः । तत्र हेतुः गर्हितः  ॥  २।२४।१२१६  ॥   

  

पितृवाक्यकरणानन्तरं त्वच्छुश्रूषामपि करिष्यामीत्याहइमानीति । विहृत्येत्यनेन वनवासस्य मृगयावल्लीलात्वं दर्शितम् । वचने स्थास्यामि वचनमनुष्ठास्यामि  ॥  २।२४।१७,१८  ॥   

  

अङ्गीकृतवनवासापि कौसल्या सपत्नीकृतदुःखस्मरणात् पुनश्च राघवानुगमनमभिलषतिआसामिति । आसामित्यत्र राममब्रवीदित्यध्याहारः । पितुरपेक्षया पितुरिच्छया  ॥  २।२४।१९२१  ॥   

  

अथ सपत्नी मध्ये वस्तुं दुष्कर इति यदुक्तं तत्र परिहारमाह भरत इति  ॥  २।२४।२२२६  ॥   

  

शुश्रूषामिति । श्रुतः श्रुतिभिः स्मृतः स्मृतिभिः  ॥  २।२४।२७  ॥   

  

स्ववियोगजदुःखविस्मरणार्थं कालक्षेपं विधत्तेअग्नीति । अग्निकार्येषु शान्तिकपौष्टिकहोमेषु, आहुतिभिः सदा देवताः सुमनोभिः पुष्पैः  ॥  २।२४।२९  ॥   

  

प्राप्स्यस इति । धर्मभृतां श्रेष्ठः दशरथः, यदि जीवितं धारयिष्यति  ॥  २।२४।३०३३  ॥   

  

प्रत्यागत इति । आनृण्यताम् अनृणताम्  ॥  २।२४।३४  ॥   

  

कृतान्तस्येति । वच आच्छिद्य निराकृत्य त्वां सञ्चोदयतीति यत्, वनायेति शेषः । ततो दुर्विभाव्या  ॥  २।२४।३५  ॥   

  

गच्छेति । श्लक्ष्णेन नीरागदोषेण । चारुणा मनोहरेण । साम्ना सान्त्ववचनेन  ॥  २।२४।३६  ॥   

  

क्षणमात्रमप्यदर्शनासहिष्णुत्वात् प्रत्यागमनकाल इदानीमेव सम्भवेदिति प्रार्थयते अपीदानीमिति । यस्मिन् काले वनात्प्रत्यागतं त्वां पुनः पश्येयं स काल इदानीमेव स्यात्, शीघ्रं गच्छेति भावः  ॥  २।२४।३७  ॥   

  

तथेति । परमेण आदरेण स्वस्त्ययनं मङ्गलमभिकाङ्क्षितुं शीलमस्या इति तथा  ॥  २।२४।३८  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां चतुर्विंशः सर्गः  ॥  २।२४  ॥   

  

  

