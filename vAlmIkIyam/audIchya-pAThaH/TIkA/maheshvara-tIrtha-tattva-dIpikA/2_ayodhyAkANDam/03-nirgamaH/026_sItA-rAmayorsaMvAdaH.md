+++
title = "०२६ सीता-रामयोर्संवादः"
title_english = "026 Rama lets Seetha know of King s wish"

+++
अभिवाद्येत्यादि श्लोकद्वयमेकं वाक्यम् । वनं संप्रस्थितः वनं गन्तुं प्रवृत्तः । आममन्थेव प्रक्षोभयति स्म । तत्र हेतुःगुणवत्तया पूर्वभाषिप्रियवादत्वाद्युक्तविशिष्टगुणतया  ॥  २।२६।१।२  ॥   

  

वैदेहीति । तत्सर्वं रामाभिषेकविघातादिकम् । तपस्विनी अभिषेकार्थव्रतवती तदेव यौवराज्याभिषेचनम् । हृदि, वर्तत इति शेषः  ॥  २।२६।३  ॥   

  

देवकार्यमिति । देवकार्यं देवपूजाम्, कृतज्ञा अभिषिक्तभर्तृविषये पट्टमहिषीभिः गन्धपुष्पाक्षतादिना कृतपादार्चनादिसमयज्ञेत्यर्थः । राजधर्माणामभिज्ञा अभिषिक्तराजसाधारणलक्षणानि श्वेतच्छत्रचामरपुरस्कृतभद्रासनादीनि ज्ञातवती, प्रतीक्षते स्म, उक्तलक्षणविशिष्टो भर्ता कदा आगमिष्यतीत्याकाङ्क्षया स्थितवतीत्यर्थः  ॥  २।२६।४  ॥   

  

प्रविवेशेति । ह्रिया सीतायै कथमीद्दशमप्रियं कथयामीति लज्जया अवनतमुख इत्यर्थः  ॥  २।२६।५  ॥   

  

समुत्पत्य स्वासनात् समुत्थाय वेपमाना भर्तुर्विगतहर्षत्वावाङ्मुखत्वादिदर्शनात् कम्पमानेत्यर्थः  ॥  २।२६।६  ॥   

  

तामिति । विवृततां गतः व्यक्तदुःखतां प्राप्त इत्यर्थः । मयि वनं गते सति, अदुःखार्हा सीता दुःखेन कथं कालं नयिष्यतीति धिया सञ्जातदुःखो ऽभूदित्यर्थः । "व्यसनेषु मनुष्याणां भृशं भवति दुःखितः" इत्युक्तेः  ॥  २।२६।७  ॥   

  

विवर्णवदनमिति । प्रस्विन्नं हस्तगतराज्यस्यान्यगामित्वं स्वस्य वनप्रव्राजनं च कथमस्यै निवेदयिष्यामीति लज्जया प्राप्तदुःखस्वेदम् अमर्षणं शोकधारणाक्षमम्  ॥  २।२६।८  ॥   

  

अद्येति । अद्यैव बार्हस्पतः बृबस्पतिदेवताकः, पुष्यः पुष्यनक्षत्रं युक्तः, चन्द्रणेति शेषः । अनुप्रोच्यते ब्राह्मणैरित्यन्वयः । केनेति अद्य पुष्यः अद्याभिषेको रामस्येति द्विजैरुक्तं, सन्तोषं विहाय दुःखं केन हेतुनेत्यर्थः  ॥  २।२६।९  ॥   

  

न त इति । शतं शलाकाः यस्मिन् छत्रे तेन छत्रेणावृतं सन्न विराजत इति योजना  ॥  २।२६।१०  ॥   

  

व्यजनाभ्यामिति । व्यजनाभ्यां वालव्यजनाभ्याम्  ॥  २।२६।११  ॥   

  

वाग्ग्मिन इति । वन्दिनः स्तुतिपाठकाः, मङ्गलैः मङ्गलवचनैः, सुताः वंशस्तावकाः, मागधाः वंशशंसिनः  ॥  २।२६।१२  ॥   

  

नेति । क्षौद्रं दधि चेति तीर्थोदकमिश्रितमित्यर्थः । मूर्द्धाभिषिक्तस्य शिरस्त्रातस्य विधानतः यथाविधिनेति  ॥  २।२६।१३  ॥   

  

नेति । प्रकृतयः अमात्यादयः । श्रेणीमुख्याः परिषन्मुख्याः  ॥  २।२६।१४  ॥   

  

चतुर्भिरिति । पुष्यरथः उत्सवाय कल्पतो रथः न तु समराय, ताद्दग्रथः निर्जिगमिषो राज्ञो ऽग्रे भवति तस्मिन्निच्छायां सत्यामारोहति नोचेत्केवलमग्रे गच्छति  ॥  २।२६।१५  ॥   

  

नेति । तथा हस्ती च कृष्णमेघप्रभो हिरिप्रभश्च  ॥  २।२६।१६  ॥   

  

न चेति । भद्रासनं पुरस्कृत्य ते यातं तवागमनं पश्यामीत्यन्वयः  ॥  २।२६।१७  ॥   

  

अभिषेक इति । यथा यस्मात्सज्जः सन्नद्धः, प्रवृत्त इति यावत् । एवमपि अपूर्वो मुखवर्णश्च लक्ष्यते प्रहृष्टो न लक्ष्यते, इदं किमित्यन्वयः  ॥  २।२६।१८  ॥   

  

इतीति । विलपन्तीमुद्वेगेन पृच्छन्तीम् । तत्रभवान् पूज्यः  ॥  २।२६।१९  ॥   

  

महतः अप्रियस्य श्रवणे सीतायाः दुःखं भविष्यतीति भयाच्चित्तदार्ढ्यार्थं विविधगुणकीर्तनेन सम्बोधयति कुल इति । येन क्रमेण येन हेतुना । इदं प्रव्राजनम्  ॥  २।२६।२०,२१  ॥   

  

तयेति । नृपोद्यते अभिषेके सज्जे सति । तया अद्य न समयः प्राचीनो वरसङ्केतः, प्रचोदितः प्रवर्त्तितः । तेन कारणेन धर्मेण धर्ममार्गेणैव प्रतिनिर्जितः स्ववशीकृतः  ॥  २।२६।२२  ॥   

  

अस्तु, प्रकृते किमायातम् ? तत्राहचतुर्दशेत्यादि  ॥  २।२६।२३  ॥   

  

अथ सीताया गृहावस्थापनाय वक्तव्यबुद्धिमुपदिशति--भरतस्येति । त्वया न कथ्यः न श्लाघनीयः  ॥  २।२६।२४,२५  ॥   

  

नापीति । तेन विशेषेण न भर्तव्या किन्तु बन्धुसाधारण्येन भरणीयेत्यर्थः । अनुकूलतया वर्तितुं शक्यम् न तु प्रातिकूल्येन  ॥  २।२६।२६  ॥   

  

तदनुकूलाचरणं किमर्थमत आहतस्मा इति । नृपतिना दशरथेन  ॥  २।२६।२७२९  ॥   

  

काल्यमिति । काल्यं सर्वस्मिन्नप्युषसि  ॥  २।२६।३०,३१  ॥   

  

वन्दितव्या इति । स्नेहप्रणयसम्भोगैःप्रणयः अनुनयः सेवा, सम्भोगः अन्नपानादिविशेषप्रदानम् तैः । समाः मे मात्रेति शेषः  ॥  २।२६।३२  ॥   

  

भ्रातृपुत्रसमौ भ्राता पुत्रेण च समो, प्राणैः प्राणेभ्यः प्रियतरौ  ॥  २।२६।३३,३५  ॥   

  

औरसानिति । जनान् बन्धुत्वरहितानपि  ॥  २।२६।३६,३७  ॥   

  

अहमिति । कस्य चिव्द्यलीकम् अप्रियं यथा न कुरुषे न करिष्यसि । त्वया तथा कार्यम् आचरितव्यम् इदं मम वचः आज्ञापितमेतत् सर्वदा हृदि स्थाप्यमिति भावः  ॥  २।२६।३८  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्यकाण्डव्याख्यायां षड्विंशः सर्गः  ॥  २।२६  ॥   

  

  

