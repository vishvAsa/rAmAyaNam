+++
title = "०३२ सम्पद्वितरणम्"
title_english = "032 Rama distributes his wealth to Rishis"

+++
तत इति  ॥  २।३२।१  ॥   

  

तमिति । अग्न्यगारम् अग्निहोत्रशाला वेश्म रामस्याभ्यागच्छ । दुष्करकारिणः प्राप्तराज्यत्यागपूर्वकवनगमनरूपदुष्करकारिणः  ॥  २।३२।२  ॥   

  

तत इति । सन्ध्यां माध्याह्निकीम्  ॥  २।३२।३  ॥   

  

तमिति । अभिचक्राम प्रत्युत्थानादिकं कृतवान्  ॥  २।३२।४  ॥   

  

जातरूपेति । अङ्गदमृर्ध्वाकारं पत्रलताचित्रितं बाहुमूलधार्यं भूषणम् । केयूरम् तस्याधोभागे धार्यं वलयाकारं भूषणम् । वलयैः कटकैः हेमसूत्रैः मणिभिः स्वर्णसूत्रस्यूतैः मुक्तादिमणिभिरित्यर्थः  ॥  २।३२।५  ॥   

  

सुयज्ञमिति । सीताप्रचोदित इति सीतया सुयज्ञपत्न्यै दिव्याभरणदानाय सखीत्वात् प्रचोदित इत्यर्थः  ॥  २।३२।६  ॥   

  

हारमिति । हेमसूत्रम् उरोभूषणविशेषमित्यर्थः  ॥  २।३२।७,८  ॥   

  

पर्यङ्कमिति । त्वयि प्रतिष्ठापयितुम्, तुभ्यं दातुमित्यर्थः  ॥  २।३२।९  ॥   

  

नाग इति । शत्रुञ्जयो नाम प्रसिद्धं यं गजं मातुलो मम ददौ तं गजं ते ददामि  ॥  २।३२।१०१६  ॥   

  

सूत इति । सार्धश्लोकमेकं वाक्यम् । सूतः सुमन्त्रादन्यः चित्ररथनामकः, सुचिरोषितः चिरकालवृद्धः, पशुकाभिः अजामहिषीप्रभृतिभिः  ॥  २।३२।१७  ॥   

  

ये चेति । कठकालापाः कठाः कठसम्बन्धिशाखाध्यायिनः, कालापाः कलापिसम्बन्धिशाखाध्यायिनश्च कठकालापाः । दण्डमाणवाः पलाशदण्डयुक्ता ब्रहचारिणः अन्यत् व्रतोपवासादिकं न कुर्वन्ति  ॥  २।३२।१८  ॥   

  

कुतः ? नित्येति । स्वादुकामाः मृष्टान्नकामाः, तर्हि कथमेवंविधा दानयोग्या इत्यत आह महतामिति । "तषोहि स्वाध्यायः" इति श्रुतेः । नित्यतपस्वित्वेन महतां सम्मताः । रत्नपूर्णानि धनपूर्णानि अशीतियानानि अशीत्युष्ट्रान्  ॥  २।३२।१९  ॥   

  

शालिवाहेति । शालिन् वहन्तीति शालिवाहाः बलीवर्दाः भद्रकाः कर्षणप्रवीणाः महर्षभाः । व्यञ्जनार्थं दधिघृताद्यर्थम् । उपाकुरु ददस्वेत्यर्थः  ॥  २।३२।२०  ॥   

  

मेखलीनामिति । मेखलाः मेखलिनः ब्रह्मचर्यव्रतिनः । अर्श आदित्वादच् । समवस्थितः । विवाहार्थमिति शेषः । तेषां सहस्रम् गोसहस्रं विवक्षितम् । गवामेव प्रकृतत्वात् । अम्बा कौसल्या,नः अस्माकं दक्षिणां ब्रह्मचारिभ्यो दत्तं यथा नन्देत् तथार्चयेति योजना । प्रथमान्तपाठे दक्षिणा समर्था अम्बा कौसल्या नः अस्माकं यथा स्वाश्रितब्रह्माचारिवर्गस्य विवाहार्थं भिक्षाप्रदानेन नन्देत् तथा दापयेतिवार्थः  ॥  २।३२।२१,२२  ॥   

  

तत इति । तद्धनम् यथोक्तम्, यथोक्तविभागमित्यर्थः  ॥  २।३२।२३  ॥   

  

अथेति श्लोकद्वयमेकं वाक्यम् । बाष्पगलान् बाष्पगद्रदान् । एकैकस्य उपजीवनं जीवनसाधनम् । बहुद्रव्यम् एकैकस्य सम्प्रदाय दत्त्वा  ॥  २।३२।२४  ॥   

  

लक्ष्मणस्य वेश्म यदिदं मम गृहं च एकेकं प्रत्येकं यावन्ममागमनम् अशून्यं कार्यमित्युपजीविनो ऽब्रवीदिति योजना । अशून्यं कार्यमित्यस्यायमर्थःयुष्माभिरत्रोपविश्य रक्षणीयमिति  ॥  २।३२।२५,२६  ॥   

  

तत इति । अस्य रामस्य  ॥  २।३२।२७  ॥   

  

तत इति । कृपणेभ्यः भूरि दापयेति शेषः  ॥  २।३२।२८  ॥   

  

तत्रेति । तत्र तस्मिन् काले देशे च पिङ्गलः पिङ्गलवर्णः, गार्ग्यः तद्वंश्यः, क्षतवृत्तिः क्षतेन खननेन लब्धकन्दमूलादिना वृत्तिर्जीवनं यस्य स तथोक्तः । फालकुद्दाललाङ्गली फालं द्वैधीकरणसाधनं कुठारादि, कुद्दालः खननसाधनं खनित्रम् । लाङ्गलं हलाकारः कर्षणसाधनभूतो दण्डविशेषः, तद्वान्  ॥  २।३२।२९,३०  ॥   

  

राममिति । सभार्यपुत्रमात्मानमिति शेषः । दर्शयेति द्विकर्मकम् । यदि दर्शयसि तदा सर्वथा किञ्चिदवाप्स्यसि  ॥  २।३२।३१  ॥   

  

स इति । दुश्छदामतिजीर्णत्वादाच्छादयितुमशक्यां यत्र रामनिवेशनं यत्र यस्मिन् पथि रामनिवेशनं प्राप्यते तादृशं पन्थानमास्थाय प्रातिष्ठत प्रस्तितवान्  ॥  २।३२।३२  ॥   

  

भृग्विति । दीप्त्या ब्रह्मवर्चसेन  ॥  २।३२।३३  ॥   

  

निर्द्धन इति । प्रत्यवेक्षस्व मयि कृपां कुरु  ॥  २।३२।३४  ॥   

  

तमिति । परिहाससमन्वितं लीलास्मितान्वितम्  ॥  २।३२।३५  ॥   

  

गवामिति । गवामसङ्ख्यातानां गवां मध्ये एकमपि सहस्रं मया न विश्राणितं न दत्तम् । अतो दण्डेन यावत्परिक्षिपसि गवाकीर्णं यावन्तं देशं परिक्षिपसि परिगृह्णासि तावत् तावद्देशस्थं गोजातमवाप्स्यसीत्यर्थः । ब्राह्मणानां गोग्रहणचापल्यप्रदर्शनार्थमेवंरीत्या भगवतोक्तमिति भावः  ॥  २।३२।३६  ॥   

  

स इति । तां शाटीं सम्भ्रान्तः सन्तुष्टः सन् । आविध्य भ्रामयित्वा । वेगितः त्वरितः । सर्वप्राणेन सर्वशक्त्या । चिक्षेप मुक्तवान्  ॥  २।३२।३७  ॥   

  

स इति । सः दण्डः । सरयूपारं सरयूतीरम् । तीर्त्त्वा प्राप्य उक्षाणसन्निधौ वृषसन्निधौ  ॥  २।३२।३८  ॥   

  

तमिति । आ तस्मादित्यभिविधावाकारः, ताः गाः त्रिजटाय त्रिजटस्य  ॥  २।३२।३९  ॥   

  

उवाचेति । परिहासोप्ययं दण्डपरिक्षेपणवचनरूपो ऽयं विनोदार्थ इत्यर्थः  ॥  २।३२।४०  ॥   

  

इदमिति । इदं तेजः शक्तिः अतिवृद्धस्यापि सतस्तव जिज्ञासितुं ज्ञातुमित्यर्थः । इममर्थं दण्डप्रक्षेपणरूपार्थमुद्दिश्य प्रचोदितोसि, अपरं गोभ्यो ऽन्यत् किमपि वरितुं व्यवस्यति चेत् वृणीष्व  ॥  २।३२।४१  ॥   

  

इदं वचनं नोपचारमात्रमित्याहब्रवीमीत । यन्त्रणा इतोप्यधिकवरस्य वरणे सङ्कोचः, ते तव । नास्ति मास्तु । कुतः ? मम यद्यद्धनं तद्विप्रकारणात् विप्रप्रयोजनसम्पादनार्थम् । कथं तथात्वमत आह भवत्सु भवादृशेषु सम्यक् प्रतिपादनेन परिपूर्णप्रदानेन हेतु ना मया आर्जितं धनं मे प्रीतियशस्करं प्रीतिकरं यशस्करं च भवेत्  ॥  २।३२।४२  ॥   

  

तत इति । यशोबलप्रीतिसुखोपबृंहणीः यशःप्रभृतीनां विवर्द्धनीः । तदाशिषः तस्य रामस्य आशिषः  ॥  २।३२।४३  ॥   

  

स चेति । धर्मबलैः धर्मप्रयुक्तपराक्रमैः । यथार्हसम्मानवचःप्रचोदितः तत्तदौचित्येनाभिहितसम्मानवाक्य इत्यर्थः  ॥  २।३२।४४  ॥   

  

द्विज इति । दरिद्रभिक्षाचरणः दरिद्रस्सन् भिक्षाचरणः  ॥  २।३२।४५  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायाम् अयोध्याकाण्डव्याख्यायां द्वात्रिंशः सर्गः  ॥  २।३२  ॥   

  

  

