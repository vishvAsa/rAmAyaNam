+++
title = "०१८ रामेण दशरथसान्त्वनम्"
title_english = "018 Kaikeyi s harsh words"

+++
स इति । आसने पर्यङ्के, मुखेनोपलक्षितम्  ॥  २।१८।१  ॥   

  

स इति । विनीतवत् विनीतः सन्  ॥  २।१८।२  ॥   

  

रामेति । न शशाक । रामेत्यक्षरद्वयोच्चारणाभ्यधिकमिति शेषः  ॥  २।१८।३  ॥   

  

तदिति । अपूर्वम् अदृष्टपूर्वम् । रामोपीत्यपिशब्देन दुःखसहस्रसम्भवेपि अक्षुभितो रामो दशरथविषादस्य स्वहेतुकत्वमाशङ्कय भयमापन्न इत्यवगम्यते  ॥  २।१८।४  ॥   

  

इन्द्रियैरिति । इन्द्रियैरित्यादिश्लोकद्वये द़ष्ट्वा भयमापन्न इत्येतदनुकृष्य सम्बध्यते । अप्रहृष्टैः खित्रैः, व्यथितं खिन्नम्, आकुलं सम्भ्रान्तं चेतो यस्य तम् । स्वतेजोविशेषात् अक्षोभ्यमपि क्षुभ्यन्तम् । उपप्लुतं केतुग्रस्तम्  ॥  २।१८।५।६  ॥   

  

अचिन्त्येति । पितुः तं शोकम् अचिन्त्य कल्पम् अत्यन्तासंभाव्यम् अवधारयन् चिन्तयन् आत्मीयत्वेन स्वीकुर्वन्निति वा । संरब्धतरः संक्षुभितः बभूव  ॥  २।१८।७  ॥   

  

किं स्विदिति । किंस्वित् किमेतत् । अद्यैवेत्येवकारेण व्यवच्छेद्यमुच्यते  ॥  २।१८।८  ॥   

  

अन्यदेति । अन्यदा पूर्वकाले, परोक्षे मां प्रति कुपितोपि दृष्ट्वा प्रसीदति, तस्य किमायासः प्रवर्तते किमेतदिति सः रामः शोकार्तस्स्न् वचनमब्रवीदिति सम्बन्धः  ॥  २।१८।९।१०  ॥   

  

कच्चिदिति । नापराद्धम् अपराधो न कृतः । अज्ञानात् प्रमादात्  ॥  २।१८।११।१२  ॥   

  

शरीर इति । शरीरस्सन्तापो व्याधिः, मानसो ऽभिताप आधिः एवं न बाधते कच्चित् कुतः प्राणिनां सुखम्, सदा दुर्लभं हीत्यर्थः  ॥  २।१८।१३  ॥   

  

कच्चिदिति । मातृणां वा विषय इति शेषः । अशुभं न कच्चित्  ॥  २।१८।१४  ॥   

  

अतोषयन्निति । नृपे कुपिते सति किमु वक्तव्यमित्यर्थः  ॥  २।१८।१५  ॥   

  

यत इति । यो नरः । इहात्मनः प्रादुर्भावं शरीरस्य परिग्रहम् । यतोमूलं यन्मूलं यत्कारणकं पश्येत् जानीयात् । अलुगार्षः । सो ऽसौ विवेकी, उक्तहेतोरेव प्रत्यक्षे दैवते सिद्धे सति,तस्मिन् पितरि पित्रानुकूल्ये, न कथं वर्तते वर्तेतैवेत्यर्थः  ॥  २।१८।१६  ॥   

  

कच्चिदिति । ते तव कोपेन अभिमानात् गर्वेण वा मम पिता परुषम् उक्तः कच्चित्, यत्र येन मनो लुलितं कलुषितम्  ॥  २।१८।१७।१८  ॥   

  

एवमिति । सुनिर्लज्जा पत्युरेवं क्लेशकरणं कथं वक्ष्यमीति लज्जारहिता । धृष्टम् प्रत्यक्षतो वनं गच्छेत्येवंवचनकधाष्टर्योपितं यथा तथा । आत्महितम् स्वपुत्राभिषेक विषयं मनोगतं वचः उवाच  ॥  २।१८।१९।२०  ॥   

  

प्रियमिति । आश्रुतं प्रतिश्रुतम्  ॥  २।१८।२१  ॥   

  

किं तत्राहएष इति  ॥  २।१८।२२  ॥   

  

अतिसृज्येति । प्रतिश्रुत्य, जले गते सेतुं बन्धितुमिच्छति । दानस्य पूर्वमेव वृत्तत्वात् तत्प्रयुक्तव्यवहारचिन्ता व्यर्थेत्यर्थः  ॥  २।१८।२३  ॥   

  

धर्ममूलमिति । इदं सत्यम् । धर्मस्य मूलमिति सतामपि विदितम्, अतः तत्सत्यं सत्यवचनम् । त्वत्कृते त्वन्निमित्तम् । त्वत्प्रयोजनान्तरायवशात् मयि कुपितो राजा कोपदोषेण यथा न त्यजेत् तथा कुर्वित शेषः  ॥  २।१८।२४  ॥   

  

दशरथ मिव राममपि प्रतिज्ञावाक्यं वाचयितुमुपक्रमतेयदीत्यादिना । राजा यद्वक्ष्यते तत्करिष्यसि यदि, ततः तर्हि राज्ञो विवक्षितमहमेवाख्यास्यामीत्यर्थः  ॥  २।१८।२५  ॥   

  

यदीति । राज्ञा राजातुमत्या, मया यदभिहितं तत् त्वयि न विपत्स्यते न व्यर्थं भविष्यति यदि ततो ऽहमेवाभिधास्यामि । वदतु राजैवेत्यय आह नहीति । त्वदप्रियत्वात्, त्वन्मुखमवलोक्येति शेषः  ॥   

२।१८।२६  ॥   

एतदिति । व्यथितः गुरुवचनोल्लङ्घनमनया मयि शङ्कितमित सन्तप्त  ॥  २।१८।२७  ॥   

  

अहो इति । ईदृशम् यदि करिष्यसीत्यकरणशङ्कावचनमित्यर्थः  ॥  २।१८।२८  ॥   

  

नियुक्त इति । गुरुणा इहामुत्र हितोपदेष्ट्रा  ॥  २।१८।२९  ॥   

  

तद्ब्रूहीति । प्रतिजाने च प्रतिज्ञां करोमि । तदेव स्थिरीक्रियते रामो द्विर्नाभिभाषत इति । प्रथमं यद्वाक्यं वदति तत्परिहारवचनं न कथयतीत्यर्थः  ॥  २।१८।३०।३१  ॥   

  

पुरेति । सशल्येन पश्चाच्छल्यापाकरणपूर्वकं मया रक्षितेन  ॥  २।१८।३२  ॥   

  

तत्रेति । तत्रद्वयोर्वरयोर्मध्ये, एकेन भरतस्याभिषेचनम् अन्येन तव दण्डकारण्यगमनम्  ॥  २।१८।३३  ॥   

  

यदीति । आत्मानं चेति त्वया मदुक्त कृतेः सशापथं प्रतिज्ञातत्वादित्याशयः  ॥  २।१८।३४  ॥   

  

सन्निदेशे नियोगसम्पादने  ॥  २।१८।३५  ॥   

  

अभिषेचनम् अभिषेकोपकरणम्  ॥  २।१८।३६३८  ॥   

  

एतेनेति । एतेन वरद्वयप्रादाननिमित्तेन  ॥  २।१८।३९।४०  ॥   

  

इतीति । शोकं मुखवैवर्ण्यादिबाह्याविकारम् । न प्रवव्यथे च मानसव्यथा च न प्राप्तवान्, राजा तु पुत्रव्यसनं भाविवियोगव्यसनम्  ॥  २।१८।४१  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां अष्टदशः सर्गः  ॥  २।१८  ॥   

  

  

