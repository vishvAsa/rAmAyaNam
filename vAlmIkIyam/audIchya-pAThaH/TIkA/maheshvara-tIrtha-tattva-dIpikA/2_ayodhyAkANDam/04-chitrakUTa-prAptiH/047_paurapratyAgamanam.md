+++
title = "०४७ पौरप्रत्यागमनम्"
title_english = "047 The people of Ayodhya begin to rebuke themselves"

+++
प्रभातायामिति । शोकेनोपहताः अत एव निश्चेष्टाश्च तथा  ॥  २।४७।१  ॥   

  

शोकेति । शोकजाश्रुभिः परिद्यूनाः क्लिन्नाः । रामस्यालोकमपि रामसम्बन्ध्यालोकसाधनं रथरेण्वादिकमपि  ॥  २।४७।२,३  ॥   

  

विषयाविष्टचित्तानां भगवतः श्रीरामस्य दर्शनं दूरापास्तमिति द्योतयन्त इवाहुःधिगस्तु खल्विति  ॥  २।४७।४  ॥   

  

कथमिति । अवितथक्रियः अमोघक्रियः  ॥  २।४७।५,६  ॥   

  

इहैवेति । निधनं प्रायोपवेशेन मरणम् । महाप्रस्थानं मरणदीक्षापूर्वकमुत्तराभिमुखगमनम्  ॥  २।४७।७,८  ॥   

  

किमिति । नीतः प्रापितः । वनमिति शेषः । अस्यायमर्थःरामवृत्तान्तं पृच्छन्तं जनं प्रति अस्माभिः राघवो वनं नीत इति वक्तुं कथं क्षमम् ? अन्यद्वा किं वक्ष्याम इति । । ४७।९१२  ॥   

तत इति । मार्गानुसारेण रथमार्गानुसारेण । किञ्चित्क्षणं किञ्चित् कालम् । मार्गनाशात् रथमार्गादर्शनात् । पुनः महता विषादेन समभिप्लुताः  ॥  २।४७।१३  ॥   

  

रथस्येति । मार्गनाशेन हेतुना दैवेनोपहता इति, प्रलपन्त इति शेषः । किमिदमितः परं किं करिष्याम इति न्यवर्तन्तेत्यन्वयः  ॥  २।४७।१४,१५  ॥   

  

आलोक्येति । क्षयव्याकुलमानसाः क्षयं गृहं प्रति व्याकुलानि व्यथितानि गन्तव्यं न वेत्येवं रूपचिन्तायुक्तानि मनांसि येषां ते तथा । अवर्तयन्त अमुञ्चन्  ॥  २।४७।१६  ॥   

  

एषेति । नातिशोभत इत्यश्रूण्यवर्तयन्तेति पूर्वेण सम्बन्धः  ॥  २।४७।१७,१८  ॥   

  

ते तानीति । ते पौराः । महाधनानि अमूल्यानि तानि वेश्मानि, स्वस्ववेश्मानीत्यर्थः । विशन्तोपि दुःखेन सहितं स्वजनं वा जनम् अन्यजनं वा निरीक्षमाणा अपि दुःखेनोपहतास्सन्तः, स्वपरवेश्मविवेकं स्वजनान्यजनविवेकं च नैव प्रजज्ञुः, न प्रापुरित्यर्थः  ॥  २।४७।१९  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां सप्तचत्वारिंशः सर्गः  ॥  २।४७  ॥   

  

  

