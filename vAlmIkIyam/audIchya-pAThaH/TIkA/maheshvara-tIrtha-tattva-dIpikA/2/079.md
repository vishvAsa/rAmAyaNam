+++
title = "०७९"

+++
तत इति । राजकर्तारः राजाभिषेककर्तारः  ॥  २।७९।१,२  ॥   

  

त्वमिति । सङ्गत्या सामन्तामात्यादीनामैकमत्येन अनायकमप्येतद्राज्यं नापराध्नोति राज्यस्थजनजातमन्योन्यं न द्रुह्यतीत्यर्थः । यद्वा एवं राज्यमनायकमपि सङ्गत्या दैवगत्या नापराध्नोति न विनश्यति सर्वमपि राज्यं नायकरहितं सत् नश्यति, इदं तु राज्यं दैवयोगेन न नश्यति अतस्त्वं नो राजा भवेति सम्बन्धः  ॥  २।७९।३  ॥   

  

आभिषेचनिकमिति । श्रेणयः वीथिमुख्याः  ॥  २।७९।४,५  ॥   

  

आभिषेचनिकं भाण्डम् अभिषेकोपयुक्तमङ्गलद्रव्यजातम्  ॥  २।७९।६  ॥   

  

ज्येष्ठस्येति । राजता राजत्वम् । आनयिष्यामि आनेष्यामि  ॥  २।७९।७९  ॥   

  

उपस्कृतं संस्कृतम्  ॥  २।७९।१०  ॥   

  

तत्रेति । पुरस्कृतम् अग्रतः कृतम् । अध्वरात् यागशालायाः  ॥  २।७९।११  ॥   

  

मातृगन्धिनीम् केवलमातृव्यपदेशाम्, मातृसंज्ञामात्रामित्यर्थः  ॥  २।७९।१२  ॥   

  

विषमाणि विषमस्थलानि समानि क्रियन्ताम् । पथि दुर्गविचारकाः पथि दुर्गमेषु विषमेषु जनान् चारयन्ति तथा  ॥  २।७९।१३  ॥   

  

एवमिति । रामहेतोरनुत्तमं श्रीमद्वाक्यमेवं सम्भाषमाणं तं प्रत्युवाचेति सम्बन्धः  ॥  २।७९।१४  ॥   

  

एवमिति । पद्मा पद्महस्ता ते उपतिष्ठताम् त्वत्समीपे अनपायिनी भवत्वित्यर्थः । ज्येष्ठे नृपसुत इति चतुर्थ्यर्थे सप्तमी  ॥  २।७९।१५  ॥   

  

अनुत्तममिति । संश्रवणे रामानयनप्रतिज्ञाविषये अनुत्तमं नृपात्मजप्रभाषितं तद्वचनं निशम्य । तं प्रति भरतमुद्दिश्य प्रहर्षजाः आर्यानननेत्रसम्भवाः बिन्दवः निपेतुरिति सम्बन्धः  ॥  २।७९।१६  ॥   

  

ऊचुरिति । इदं क्रियतां शिल्पिभिः पन्था इत्युक्तं भरतवाक्यं निशम्य ते सामात्या हृष्टा ऊचुः । वचनप्रकारमेवाह पन्थानमिति । व्यादिष्टः आज्ञप्तः  ॥  २।७९।१७  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां एकोनाशीतितमः सर्गः  ॥  २।७९  ॥   

  

  

