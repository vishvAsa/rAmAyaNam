+++
title = "०२८"

+++
सीत इति । स्वधर्मं स्ववाक्यपरिग्रहप्रयोजनं स्वकुलधर्मम् इहैव स्थित्वा यथा मनसः सुखं भवति, स्वशक्त्यनुसारेणेत्यर्थः । मां मामुद्दिश्याचर । अथवा धर्ममेवाचर, मनसः यथा सुखं भवति तथा माचरेति वार्थः  ॥  २।२८।३,४  ॥   

  

सीत इति । बहुदोषमिति बहवो दोषाः क्लेशाः यस्मिन्निति बहुदोषम्, कान्तारं दुष्प्रवेशं वनम् । हि यस्मात् बहुदोषमित्यभिधीयते  ॥  २।२८।५  ॥   

  

हितबुद्ध्येति । हितबुद्ध्याभिधीयते न तु त्वद्भरणादिप्रयासोपाधिनेत्यर्थः । सदा सर्वकालेपि सुखं नास्तीति जानामि निश्चिनोमि  ॥  २।२८।६  ॥   

  

गिरिनिर्झरेति । गिरिनिर्झरसम्भूताः गिरिनिर्झरेभ्यः सम्भूताः प्रभूताः निनदाः तथा गिरिकन्दरवासिनां सिंहानां निनदाश्च श्रोतुं दुःखाः कष्टाः अतो वनं दुःखं दुःखप्रदम्  ॥  २।२८।७  ॥   

  

क्रीडमानाश्चेति । विस्रब्धाः निरङ्कुशाः, शून्ये निर्मानुषे समभिवर्तन्ते हन्तुमागच्छेयुरित्यर्थः  ॥  २।२८।८  ॥   

  

सग्राहा इति । गजैरपि दुस्तराः सरितः इति योजना  ॥  २।२८।९  ॥   

  

लतेति । कृकवाकूपनादिताः वनकुक्कुटनादयुक्ताः । निरपाः निर्गतोदकाः  ॥  २।२८।१०  ॥   

  

सुप्यत इति । स्वयं भग्रासुजीर्णतया स्वयमेव पतितासु पर्णशय्यासु "सान्द्रपर्णेष्वेव शयीत " इत्युक्तेः । श्रमखिन्नेन दिवा फलाद्यानयनश्रमखिन्नेन मया उक्तशय्यायां सुप्यते  ॥  २।२८।११  ॥   

  

अहोरात्रमिति । वृक्षावपतितैः वृक्षेभ्यः स्वयमेव पतितैः फलैरेव अहोरात्रं प्रातः सायं च सन्तोषः तृप्तिः कार्यः  ॥  २।२८।१२  ॥   

  

उपवासश्चेति । यथाप्राणेन यथाबलानुसारेण ("तृतीया सप्तम्योर्बहुलम्" इत्युक्तेर्नाम्भावः ।)  ॥  २।२८।१३,१४  ॥   

  

कार्यस्त्रिरिति । नित्यशः प्रतिदिनं कालेकाले प्रातरादिकाले अभिषेकस्त्रिः कार्यः, त्रिषवणस्नानं कर्तव्यमित्यर्थः । नियमेनैव चरता कालक्षेपं कुर्वता  ॥  २।२८।१५  ॥   

  

उपहार इति । उपहारः पूजा । आर्षेण विधिना वानप्रस्थोचितविधानेन  ॥  २।२८।१६  ॥   

  

यथेति । यथाहारैः वनस्थैः यथालब्धेन यादृशं वस्तु यथा प्राप्नोति तेन रूपेणेत्यर्थः  ॥  २।२८।१७  ॥   

  

अतीवेति । तिमिरं, रात्रिष्विति शेषः  ॥  २।२८।१८,१९  ॥   

  

नदीति । नदीवत्कुटिलगामिनः  ॥  २।२८।२०  ॥   

  

पतङ्गा इति । पतङ्गः शलभाः । दंशा वनमक्षिकाः  ॥  २।२८।२१  ॥   

  

द्रुमा इति । व्याकुलशाखाः व्याकुलाग्राश्चेत्युभयत्र क्रमाद्द्रुमकुशविशेषणम्  ॥  २।२८।२२,२३  ॥   

  

क्रोधलोभाविति । भेतव्ये भयहेतुत्वे भयं न कार्यम्  ॥  २।२८।२४  ॥   

  

तदलमिति । अलं न गन्तव्यम्  ॥  २।२८।२५  ॥   

  

वनं त्विति । रामेण वनं नेतुं मतिर्यदा न कृता तदा सीता तस्य वचनं न चकार ततो हेतोरिदमब्रवीदिति योजना  ॥  २।२८।२६  ॥   

  

इति श्रीमहेश्वरतीर्थविरचितायां श्रीरामायणतत्त्वदीपकाख्यायां अयोध्यकाण्डव्याख्यायाम् अष्टाविंशः सर्गः  ॥  २।२८  ॥   

  

  

