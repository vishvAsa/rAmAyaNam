+++
title = "०७७"

+++
तत इति । द्वादशे ऽहनि श्राद्धकर्माण्यकारयत् एकादशे ऽहनि कर्तव्यश्राद्धकरणपूर्वकं द्वादशे ऽहनि श्राद्धकर्माण्यकरोदित्यर्थः  ॥  २।७७।१  ॥   

  

ब्राह्मणेभ्य इति । वास्तिकं छागसमूहम् । शुक्लं शुद्धम्, दानार्हमित्यर्थः । और्ध्वदैहिकं परलोकक्रियामुद्धिश्य ददाविति सम्बन्धः । शोधनार्थम् अस्थिसञ्चयनार्थम् । शब्दापिहितकण्ठः शब्देन रोदनशब्देन अपिहितम् आवृतं कण्ठं यस्य सः  ॥  २।७७।२७  ॥   

  

भस्मारुणं भस्मयुक्तमरुणम्, अरुणत्वमतिदग्धत्वात् । स्थानमण्डलं चितास्थानमण्डलम् । पितुः  

शरीरनिर्वाणम् शरीरं निर्वाप्यते ऽस्मिन्निति शरीरनिर्वापणम् । दग्धास्थि दग्धानि अस्थीनि यस्मिन् तत् तच्च चितामूलं दृष्ट्वा निष्टनन् नितरां स्तनन् विलपन्नित्यर्थः । विषसादेति सम्बन्धः  ॥  २।७७।८  ॥   

  

स त्विति । उत्थाप्यमानः रज्जुभिरुत्थाप्यमानः च्युतः स्त्रस्तः शक्रयन्त्रध्वजः यन्त्रबद्धो ध्वजः यन्त्रध्वज इव पपातेति सम्बन्धः  ॥  २।७७।९  ॥   

  

अभिपेतुरिति । अन्तकाले पुण्यक्षयकाले  ॥  २।७७।१०,११  ॥   

  

उन्मत्त इति । तदा तदा तानि तानि गुणाङ्गानि तत्कालोचिताभिमतप्रदानोपलालनकरणानीत्यर्थः  ॥  २।७७।१२  ॥   

  

मन्थरेति । अमज्जयत् अस्मानिति शेषः  ॥  २।७७।१३,१४  ॥   

  

नन्विति । प्रवारयसि प्रकर्षेण स्वयं ग्राहयसि  ॥  २।७७।१५  ॥   

  

अवदारणेति । या पृथिवी धर्मज्ञेन त्वया विहीना नावदीर्यते न भिद्यते सा अवदारणकाले तु प्रलयकाले आगतेपि नावदीर्यत इत्यन्वयः  ॥  २।७७।१६१८  ॥   

  

तयोरिति । आर्ततरा अभवन्निति शेषः  ॥  २।७७।१९  ॥   

  

तत इति । विषण्णौ श्रान्तौ चेति पाठः । विषण्णौ विश्रान्ताविति पाठेविशेषेण श्रान्तावित्यर्थः  ॥  २।७७।२०  ॥   

  

तत इति । प्रकृतिमान् प्रशस्तस्वभावः । वैद्यः सर्वज्ञः  ॥  २।७७।२१  ॥   

  

त्रयोदश इति । वृत्तस्य संस्कृतस्य । सावशेषास्थिनिचय इत्यभिधानात् दशाहमध्ये शास्त्रविहितं प्रधानास्थिसञ्चयनं कृत्वा त्रयोदशदिवसे तद्देशीयाचारप्राप्तस्थलशोधनमात्रं कृतमित्यवगम्यते । त्रयोदशे ऽहन्यस्थिसञ्चयनं कर्तव्यमिति स्मृतेरपि न विरोध इत्यवगन्तव्यम्  ॥  २।७७।२२  ॥   

  

त्रीणि द्वन्द्वानीति । त्रीणि द्वन्द्वानि " अशनायापिपासे च शोकमोहौ जरामृती " इत्युक्तप्रकारेण । त्रीणि द्वन्द्वानि जन्ममरणे सुखदुःखे लाभालाभे । एवं भवितुं शोचितुम्  ॥  २।७७।२३  ॥   

  

सुमन्त्र इति । सर्वभूतभवाभवं सर्वभूतानामुत्पत्तिविनाशौ  ॥  २।७७।२४,२५  ॥   

  

अश्रूणीति । अपराः क्रियाः उद्दिश्येति शेषः  ॥  २।७७।२६  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां सप्तसप्ततितमः सर्गः  ॥  २।७७  ॥   

  

  

