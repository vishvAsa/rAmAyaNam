+++
title = "०८७"

+++
गुहस्येति । ध्यानं जगाम स्वाभिलषितकार्यसङ्कटं जातमिति चिन्तां प्रापेत्यर्थः  ॥  २।८७।१  ॥   

  

सुकुमार इत्यादिश्लोकद्वयमेकं वाक्यम् । प्रत्याश्वस्य मुहूर्तकालं परमदुर्मनाः सन् सहसा पपात । ससादेति वा पाठः  ॥  २।८७।२,३  ॥   

  

तदवस्थमिति । अनन्तरस्थितः आसन्नस्थितः  ॥  २।८७।४९  ॥   

  

कच्चिदिति । एकपुत्रायाः ममेति शेषः  ॥  २।८७।१०  ॥   

  

स इति । परिसान्त्व्य त्वच्छङ्कितं किमपि नास्तीत्याश्वास्य  ॥  २।८७।११,१२  ॥   

  

सो ऽब्रवीदिति । गुहः हृष्टः रामवृत्तान्तकीर्तनेन स्वावकाशो लब्ध इति सञ्चातहर्षस्सन् रामे यद्विधं यादृशमुपचारं प्रतिपेदे अकरोदित्यर्थः । तदब्रवीत् । चकारेण रामकृतं समुच्चीयते  ॥  २।८७।१३,१४  ॥   

  

तत्सर्वमिति । रामस्तन्न प्रत्यगृह्णात् किन्तु तत्सर्वं प्रत्यनुज्ञासीत् प्रत्यर्पयामास  ॥  २।८७।१५,१६  ॥   

  

लक्ष्मणेनेत्यादिश्लोकद्वयमेकं वाक्यम् । वाग्यतास्ते त्रयस्सन्ध्यां समुपासत । अथ राघवः लक्ष्मणेन यद् वार्यानीतं तत्पीत्वा औपवास्यम् उपवासम् । औपवस्तमिति पाठेप्ययमेवार्थः । लक्ष्मणोप्यकरोत् औपवास्यमित्यनुषङ्गः  ॥  २।८७।१७,१८  ॥   

  

सौमित्रिरिति । स्वास्तरं सुष्ठु आस्तरं शयनमित्यर्थः । बर्हींषि कुशानि  ॥  २।८७।१९२१  ॥   

  

नियम्येति । तलाङ्गुलित्रवान् तलं ज्याघातवारणम् । अङ्गुलित्रम् अङ्गुलित्राणम् तदुभयवान् । इषुधी तूणीरौ उपोह्य धृत्वा । केवलमित्यनेन लक्ष्मणसम्बन्धिशयननिद्राराहित्यमुच्यते  ॥  २।८७।२२,२३  ॥   

  

इति । श्रीमहेश्वरतीर्थविरचितायां श्रीरामायणतत्त्वदीपिकाख्यायामयोध्याकाण्डव्याख्यायां सप्ताशीतितमः सर्गः  ॥  २।८७  ॥   

  

  

