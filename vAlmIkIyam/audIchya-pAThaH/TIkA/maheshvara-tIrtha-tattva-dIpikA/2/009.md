+++
title = "००९"

+++
एवमुक्तेति । एवमुक्तेति । मन्थरया पूर्वरीत्या बोधिता  ॥  २।९।१  ॥   

  

अद्येति । इतः नगरात्  ॥  २।९।२,३  ॥   

  

एवमुक्तेति । रामार्थं रामाभिषेकप्रयोजनम् । उपहिंसन्ती विघातयन्ती  ॥  २।९।४  ॥   

  

हन्तेति हर्षे । कैकेयी स्वमतानुवर्तिनी जातेति हर्षः । ते पुत्रो भरतः केवलं भरत एव यथा येनोपायेन राज्यं प्राप्स्यति तमुपायं मे मत्तः श्रूयताम्, तवोपायज्ञानाभावे मत्सकाशाच्छ्रूयतामित्यर्थः  ॥  २।९।५  ॥   

  

किं न स्मरसीति । हे कैकेयि यत् यस्मात् मया उच्यमानं आत्मार्थं आत्मप्रयोजनोपायम् । मत्तः मत्सकाशादेव । श्रोतुमिच्छसि अतस्तमुपायं न स्मरसि किम् ? स्मरन्ती वा निगूहसे आच्छादयसि किम् ?  ॥  २।९।६  ॥   

  

मयेति । हे विलासिनि मयोच्यमानं त्वत्प्रयोजनमिति शेषः । ते छन्दः इच्छा यदि  ॥  २।९।७,८  ॥   

  

महोपायम् अमोधोपायम् (महोपायमिति पाठः) वरं स्मारयितुं पूर्वकथामाहतवेति । श्लोकद्वयमेकं वाक्यम् । हे देवि । तव पतिः देवासुरे युद्धे देवराजस्य साह्यकृत् सहायभूतस्सन् त्वामुपादाय दक्षिणां दिशमास्थाय आश्रित्य स्थितान् दण्डकान् प्रति अगच्छत् वैजयन्तं पुरं चागच्छत् । तिमिध्वजः शम्बरः  ॥  २।९।९१२  ॥   

  

स इति । सुरैरनिर्जितः देवसङ्घैः सहितस्य शक्रस्य सङ्ग्रामं ददौ  ॥  २।९।१३  ॥   

  

तस्मिन्निति । क्षतविक्षतान्क्षताः शूलादिभिः सञ्जातव्रणाः, विक्षताः खड्गपरशुपट्टसादिभिः विविधं प्रहृताः तान्, प्रसुप्तान् । घ्नन्ति स्मेत्यनेन पुरुषाणां क्षतविक्षतत्वं दिवायुद्धकृतमित्यवगम्यते  ॥  २।९।१४  ॥   

  

तत्रेति । तत्र सुप्तप्रदेशे । तदा प्रहारकाले  ॥  २।९।१५  ॥   

  

अपवाह्येति । नष्टचेतनः मूर्च्छितः । त्वया सारथ्यं कुर्वाणया । अपवाह्या अन्यत्र नीत्वा रक्षितः, तत्रापि तस्मिन् स्थले । शस्त्रैर्विक्षतः पुनर्युद्धे विशेषेण त्वया रक्षित इत्यन्वयः । तत्रापि रक्षित इत्यनेन ततोप्यन्यत्र नीत्वा रक्षित इति  ॥  २।९।१६२०  ॥   

  

चतुर्दशेति । प्रजाभावगतस्नेहःप्रजानां भावगतः हृदयगतः स्नेहः स्वविषयकस्नेहः यस्मिन् स तथोक्तः । स्थिरः अप्रकम्प्यः भविष्यति  ॥  २।९।२१  ॥   

  

क्रोधागारं कुद्धाः स्त्रियो यत्र शेरते तत्क्रोधागारम् । मलिनवासिनी मलिनवस्त्रधरा सती अनन्तर्हितायाम् अनावृतायां भूमौ शेष्व शयिता भव  ॥  २।९।२२  ॥   

  

मा स्मैनमिति । एनं दशरथं मा प्रतुदीक्षेथाः, न पश्येदित्यर्थः । माभिभाषेथाः सम्भाषणं न कुरु । जगत्यां भूमौ शोकलालसा तं भर्तारं द्दष्ट्वा रुदन्ती भवेति शेषः  ॥  २।९।२३  ॥   

  

यद्येवं क्रियते तर्हि मम भर्तृपरित्यागरूपो ऽनर्थ एव स्यादित्यत आहदयितेति । सदा सर्वावस्थास्वपि । अत्र अस्मिन्नर्थे  ॥  २।९।२४२७  ॥   

  

यौ ताविति । अददादिति छेदः । सो ऽर्थ इति छेदः । सोर्थो मा त्वामतिक्रमेत् अस्मच्चिन्तितार्थः । रामविवासनभरताभिषेकरूपो ऽर्थः त्वां मातिक्रमेत् मातिक्रमतु, दशरथेन मणिरत्नादिना लोभिता सती प्रक्रान्तं कार्यं (मध्ये) न परित्यक्तुमर्हसीति भावः  ॥  २।९।२८  ॥   

  

यदा त्विति । राघवः दशरथः उत्थाप्य त्वामिति शेषः । ते तुभ्यं वरं दद्याद्यदि तदा महाराजं दशरथं व्यवस्थाप्य सत्ये स्थापयित्वा  ॥  २।९।२९  ॥   

  

वरमभिनीय दर्शयतिराममिति । अत्र श्लोक इतिकरणं द्रष्टव्यम् । तथा च इति वरं वृणुया  

इति पूर्वोणान्वयः  ॥  २।९।३०  ॥   

  

चतुर्दशेति । रूढः लब्धप्रतिष्ठः । कृतमूलः वशीकृतमूलबलः । शेषं चतुर्दशवर्षव्यतिरिक्तपुरुषायुषकालम् । अतः पुनरागमनेपि न रामस्य राज्याशेति तात्पर्यम्  ॥  २।९।३१,३२  ॥   

  

एवमिति । रामो ऽरामो भविष्यतीति स्वयमेक एव भविष्यति । रमयत्यानन्दयतीति रामः । मुनिनामिति शेषः  ॥  २।९।३३  ॥   

  

येनेति सार्धश्लोकमेकं वाक्यम् । तेन कालेन चतुर्दशसंवत्सरात्मकेन कालेन । ते तव पुत्रः सङ्गृहीमनुष्यस्स्न् सुहृद्भिस्सार्द्ध कृतमूलो भविष्यतीत्यन्वयः  ॥  २।९।३४  ॥   

  

प्राप्तकालमिति । वीतसाध्वसा त्यक्तभया सती त्वं राजानं निगृह्य निर्बन्धेन स्वाधीनं कृत्वा रामाभिषेकसम्भारान्निवर्तय, एतन्निवर्तनं प्राप्तकालं मन्य इत्यर्थः । अभिषेकसम्भारनिवर्तनस्यायमेव काल इत्यर्थः  ॥  २।९।३५  ॥   

  

अनर्थमित्यादि श्लोकद्वयमेकान्वयम् । अनर्थं रामविवासनरूपम्, वस्तुतः स्वस्यैव प्रतिकूलमित्यर्थः । अर्थरूपेण अनुकूलार्थरूपेण । ग्राहिता प्रतिबोधिता । प्रतीता तथैव गृहीतार्था, अत एव हृष्टा  ॥  २।९।३६  ॥   

  

सेति । उत्पथं गता अमार्गं गता किशोरी बहवा, परमदर्शना सुन्दरी । यद्वा परम् अत्यन्तम् अदर्शना विरुद्धदर्शना परं विस्मयं प्राप्ता कैकेयी मन्थरामब्रवीदिति सम्बन्धः  ॥  २।९।३७  ॥   

  

कुब्ज इति । श्रेष्ठाभिधायिनीं श्रेष्ठवचनमभिदधाति वक्तीति तथा, हितोपदेशं कुर्वन्तीमित्यर्थः । श्रेष्ठां त्वां नाभिजानामि । श्रेष्ठत्वमेवाह पृथिव्यामिति । बुद्धिनिश्चये उत्तमासि  ॥  २।९।३८  ॥   

  

मम हिताचरणेनापि तवोत्तमत्वमित्याह त्वमेवेति । हितैषिणी, भवसीति शेषः । राज्ञः चिकीर्षितं कर्तुमिष्टं रामाभिषेकम्  ॥  २।९।३९  ॥   

  

सन्तीति । दुस्संस्थिताः दुष्टावयवसंस्थानविशेषयुक्ताः त्वं प्रियदर्शना सुन्दरी, त्वं पझमिव वातेन सन्नता नम्रासि, यथा सहजसुन्दरं पझं वातेन नम्रमपि न निन्द्यते तथा वातोद्रेकात् वक्रतामापन्नापि त्वं न निन्द्यासीति भावः  ॥  २।९।४०  ॥   

  

उर इति । उरः वक्षः । अभिनिविष्टम् अभितः पार्श्वयोर्निविष्टम् । समसन्निवेशम् यावत्संस्थानम्, मध्य इति यावत् । विभक्त्यर्थे ऽव्ययीभावः । यावत्स्कन्धात्समुन्नतमिति पाठेयावत्स्कन्धात् स्कन्धपर्यन्तम् । समुन्नतम् उच्छ्रितम् । अधस्तात् वक्षसोधःप्रदेशे स्थितमिति शेषः । सुनाभं शोभननाभि, उदरं च लज्जितमिव शातम्, उरस उन्नतिं द्दृष्ट्वा व्रीडितमिव कृशामित्यर्थः । अधस्ताच्चैव संशातमिति पाठे सुनाभशब्देनोदरमुच्यते  ॥  २।९।४१,४२  ॥   

  

जघनमिति । रशनादामशोभितं सत् निर्घुष्टं शब्दायमानम्, उपन्यस्ते समीचीनावयवसंस्थानयुक्ते  ॥  २।९।४३  ॥   

  

त्वमिति । आयताभ्यां सक्थिभ्यामूरुभ्याम्  ॥  २।९।४४,४५  ॥   

  

तवेति । स्थगु विस्तृतोन्नतावयवसंनिवेशम्, वक्ष इत्यर्थः । रथघोणं चक्ररन्ध्रसमीपोन्नतप्रदेशः, तद्वदायतम् । पार्श्वयोः समसंनिवेशः मध्ये उन्नतो लोकविलक्षणो वक्षोविशेषः स्थगुशब्दार्थः । ततः किमत आह मतय इति । मतयः "स्मृतिर्व्यतीतविषया मतिराहाभिगोचरा । बुद्धिस्तात्कालिकी ज्ञेया प्रज्ञा त्रैकालिकी मता  ॥ " इत्युक्तविषयविभागेन मतेर्बाहुल्यम् । क्षत्रविद्या राजनीतयः, मायाः विचित्रकुत्सितशक्तयः । अत्र स्थगुनि । वसन्ति तिष्ठन्ति  ॥   

२।९।४६  ॥   

अत्रेति । अत्र ते तव स्थगुनि मालां प्रतिमोक्ष्यामि स्थापयामि  ॥  २।९।४७  ॥   

  

किञ्च जात्येनेति । लब्धार्था प्राप्तमनोरथा प्रतीता संतुष्टा जात्येन शुद्धेन सुवर्णेनालङ्कृतं ते स्थगु चन्दनादिना लेपयिष्यामीत्यर्थः । जात्येन जातौ भवं जात्यम् । तेन सुवर्णेन लेपयिष्यामि, उत्तमसुवर्णकृतेन कञ्चुकेनालङ्करिष्यामीति वार्थः । चन्दनसंवृष्टसुवर्णेन लेपयिष्यामीति वार्थः । जात्यसुनिष्टप्तसुवर्णकृतभूषणेन लेपयिष्यामि गुप्तं करिष्यामीति वार्थः । तथाविधसुवर्णसदृशचन्दनादिना लेपयिष्यामीति वार्थः  ॥  २।९।४८५०  ॥   

  

चन्द्रमिति । चन्द्रमाह्वयमानेन चन्द्रं सुहुः स्पर्द्धमानेन द्विषज्जने गर्वं कुर्वन्ती मुख्यां गतिं गमिष्यसि  ॥  २।९।५१५३  ॥   

  

एवं वृथाजल्पेन कालात्ययो मास्त्विति त्वरयति गतेत्यादि । रामाभिषेकानन्तरं वरग्रहणं व्यर्थमित्यर्थः । राजानमनुदर्शय, राजागमनं प्रतीक्षस्वेत्यर्थः । यद्वा राजानमनुदर्शय क्रोधागारमिति शेषः  ॥  २।९।५४,५५  ॥   

  

अनेकशतसाहस्रं बहुमूल्यम् अवमुच्य त्यक्त्वा  ॥  २।९।५६  ॥   

  

हेमोपमा सुवर्णाङ्गी  ॥  २।९।५७  ॥   

  

इहेति । हे कुब्जे राघवे वनं प्राप्ते सति भरतः क्षितिं प्राप्स्यतीति नृपाय केकयराजाय आवेदयिष्यसि नो चेदिति शेषः । मामिहि क्रोधागारे मृतां सतीं वा केकयराजायावेदयिष्यसि । यद्वा मदुपेक्षकाय दशरथायावेदयिष्यसि । यदि मे सांत्वना तदा राघवे वनं प्राप्ते भरतः क्षितिं प्राप्स्यति नतु पक्षान्तरमित्यर्थः  ॥  २।९।५८,५९  ॥   

  

अथो इति । अत्यर्थमहापराक्रमैः महाक्रूरैर्वचोभिरुपलक्षिता  ॥  २।९।६०,६१  ॥   

  

तथेति । कुपिता, राजानं प्रतीति शेषः । अतिविद्धा संतप्ता मुहुर्मुहुः समाहता पीडिता शशंस उवाचेत्यर्थः  ॥  २।९।६२  ॥   

  

यमस्येति । अत्र श्लोक इतिपदं केकयराजायेति पदं वा दशरथायेति पदं वा अध्याहार्यम्  ॥  २।९।६३  ॥   

  

अहमिति । नाञ्जनपानभोजनमित्यत्रैकवद्भावः । आस्तरणानि चित्रकम्बलादीनि  ॥  २।९।६४  ॥   

  

अथेति । अथ मन्थरासमीपे प्रतिज्ञानन्तरम् सर्वाभरणानि निधाय निक्षिप्य, भूमाविति शेषः । पुण्यक्षयात् भूमौ पतिता किन्नरीव मेदिनीं मेदिन्याम् अधिशिश्ये । सप्तम्यर्थे द्वितीया । असंवृतां मृदुतल्पादिना अनाच्छादिताम्  ॥  २।९।६५  ॥   

  

उदीर्णेति । तदा शयनकाले, उदीर्णः उद्रिक्तसंरम्भः क्रोध एव तमः तेन वृतमाननं यस्यास्सा तथोक्ता, विमनाः दुर्मनाः मग्नतारका अस्तमिततारका द्यौः आकाशमिव स्थिता  ॥  २।९।६६  ॥   

  

इति श्रीमहेश्वरतीर्थविरचितायां क्षीरामायणतत्त्वदीपिकाख्यायां अयोध्याकाण्डव्याख्यायां नवमः सर्गः  ॥  २।९  ॥   

  

  

