+++
title = "०६७"

+++
आक्रन्दितेति । आक्रन्दितेन रोदनेन निरानन्दा । सास्रकण्ठजनाकुला विलापास्रकण्ठजनैः क्षुब्धा । शर्वरी अयोध्यायां ततः विस्तृता दुःखवशाद्दीर्घभूता व्यतीयाय  ॥  २।६७।१  ॥   

  

व्यतीतायामिति । राजकर्तारः राजाभिषेककर्तारो द्विजातयः  ॥  २।६७।२  ॥   

  

एत इति । द्विजाः उदीरयन् । अडभाव आर्षः  ॥  २।६७।३,४  ॥   

  

अतीतेति । पुत्रशोकेनास्मिन् पार्थिवे पञ्चत्वमापन्ने सति । दुःखं यथातथा वर्षशतोपमा शर्वरी अतीतेति सम्बन्धः  ॥  २।६७।५,६  ॥   

  

उभाविति । कैकयेषु केकयदेशेषु । राजगृहे राजगृहनाम्नि पुरे, वर्तते इति शेषः  ॥  २।६७।७  ॥   

  

इक्ष्वाकूणामिति । इक्ष्वाकूणां मध्ये  ॥  २।६७।८,९  ॥   

  

नाराजक इति । बीजमुष्टिर्न प्रकीर्यते बीजवापो न क्रियत इत्यर्थः  ॥  २।६७।१०  ॥   

  

इदमत्याहितं च नास्ति "अत्याहितं महाभीतिः" इत्यमरः । अराजके सति अमार्गवर्तिनां न कुत्रापि भयशङ्केति भावः । पुण्यगृहाणि पुण्यसम्पादकानि सत्रगृहाणि, मठादीनि वा  ॥  २।६७।११,१२  ॥   

  

सत्राणि दीर्घसत्राणि । नान्वासते न कुर्वन्तीत्यर्थः  ॥  २।६७।१३  ॥   

  

यज्वनः यज्वानः  ॥  २।६७।१४  ॥   

  

उत्सवाः देवताद्युत्सवाः । समाजः परिषदः यात्रा इत्यर्थः  ॥  २।६७।१५  ॥   

  

व्यवहारिणः कमप्यर्थमुद्दिश्य अन्योन्यं विवदमानाः । सिद्धार्था निर्णीतार्था न भवन्ति । यद्वा व्यवहारिणः क्रयविक्रयरूपेण व्यापारेण ये जीवन्ति ते व्यवहारिणः सिद्धार्था निष्पन्नप्रयोजना न भवन्ति । किञ्च कथाशीलाः इतिहासपुराणकथावदनशीलाः । कथाप्रियैः कथा प्रिया येषां तैः जनैः, कथाभिर्नानुरज्यन्ते वक्तृश्रोतृ़णां स्वास्थ्याभावादिति बावः  ॥  २।६७।१६२०  ॥   

  

उपासने अभ्यसने  ॥  २।६७।२१  ॥   

  

बहुपण्यसमाचिताः बहुक्रयार्हवस्तुसहिताः  ॥  २।६७।२२  ॥   

  

वशी जितेन्द्रियः । एकचरः यतिः "अष्टौ मास एकाकी यतिश्चेरत् " इति श्रुतेः । आत्मना मनसा यत्र सायं गृहं यस्मिन् प्रदेशे सायंकालो भवति तत्र गृहं निवासो यस्य सः तथा  ॥  २।६७।२३  ॥   

  

योगक्षेमम् अलब्धस्य लाभो योगः, तस्य पालनं क्षेमः । योगश्च योगक्षेमम् । द्वन्द्वैकवद्भावः । संवदन्तः व्याकुर्वन्तः । वनेषु ऋषीणां निवासेषु  ॥  २।६७।२४२९  ॥   

  

प्रज्ञानं ज्ञापकम् ध्वजः प्रकाशत इत्यर्थः । यो नो ध्वजः लक्षणम्  ॥  २।६७।३०,३१  ॥   

  

एवमरजके दोषानभिधाय सराजके गुणानाहये त्विति । सम्भिन्नमर्यादाः त्यक्तमर्यादाः । छिन्नसंशयाः कृत्याकृत्याविचारशून्याः । राजदण्डनिपीडिताः । भावाय साधुत्वाय कल्पन्ते योग्या भवन्ति । नृपे सतीति शेषः  ॥  २।६७।३२  ॥   

  

यथेति । दृष्टिः चक्षुर्नित्यं शरीरस्य प्रवर्तते हितसाधनत्वेनाहितनिवर्तकत्वेन चेति शेषः । तथा नरेन्द्रः राष्ट्रस्य धर्माधर्मयोः प्रभव उत्पत्तिस्थानं प्रवर्तकस्सन्नित्यर्थः । प्रवर्तत इति सम्बन्धः  ॥  २।६७।३३  ॥   

  

राजेति । राजा सत्यं धर्मश्च तयोः प्रवर्तक इत्यर्थः । कुलं कुलाचारप्रवर्तकः  ॥  २।६७।३४  ॥   

  

यम इति । नरेन्द्रेण महता वृत्तेन सर्वप्रकाररक्षणरूपचरित्रेण यमादयो विशेष्यन्ते अधःक्रियन्ते । यमस्य दण्डमात्रत्वम्, कुबेरस्य धनप्रदानत्वमेव, इन्द्रस्य पालनमेव, वरुणस्य सदाचारनियमनमेव । एतद्गुणचतुष्टययुक्तत्वान्नरेन्द्रेण यमादयो व्यावर्तन्त इत्यर्थः  ॥  २।६७।३५  ॥   

  

अहो इति । साधु असाध्विति विभजन् व्यवस्थापयन् राजा लोके न भवेच्चेत् इदं जगत् । किञ्चिन किञ्चिदपि । न प्रज्ञायेत न प्रतीयेत किन्तु तम इव स्यादित्यर्थः  ॥  २।६७।३६,३७  ॥   

  

स न इति । संवृत्तं राज्यस्थापननिष्कासनरूपसामर्थ्यं नृपं विनारण्यभूतं राज्यं च समीक्ष्य इक्ष्वाकुसुतम् इक्ष्वाकुवंशकुमारं अभिषिञ्चेति सम्बन्धः  ॥  २।६७।३८  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायाम् अयोध्याकाण्डव्याख्यायां सप्तषष्टितमः सर्गः  ॥  २।६७  ॥   

  

  

