+++
title = "०८५"

+++
एवमिति । हेत्वर्थसंहितम् उत्पत्तिप्रोजनाभ्यां युक्तम्  ॥  २।८५।१  ॥   

  

ऊर्जित इति । यस्त्वं मे मम ईदृशीं सेनाम् एको ह्यर्चितुमिच्छसि, तस्य ते ऊर्जितः कामः कृतः खलु तव श्रद्धया सर्वं कृतमेवेत्यर्थः  ॥  २।८५।२,३  ॥   

  

कतरेणेति । कतरेण केन मार्गेण । गहनः अत्यन्तदुष्प्रवेशः  ॥  २।८५।४  ॥   

  

तस्येति । गहनगोचरः दुष्प्रवेशप्रदेशसञ्चरणशीलः  ॥  २।८५।५  ॥   

  

दाशास्त्विति । अतो गहनविषया न काचिच्छङ्केति भावः  ॥  २।८५।६  ॥   

  

कच्चिदिति । रामस्य दुष्टः न व्रजसि कच्चित् रामस्य द्रोहं कर्तुं न व्रजसि कच्चिदित्यर्थः  ॥  २।८५।७,८  ॥   

  

माभूदिति । यत् यस्मिन् काले त्वया आशङ्कितं कष्टं रामे द्रोहरूपं जायते स कालो ऽपि माभूत् । कुतः ? राघवः मे ज्येष्ठो भ्राता, अत एव मम पितृसमः अतो मां शङ्कितुं नार्हसीति सम्बन्धः  ॥  २।८५।९१५  ॥   

  

रामेति । अनर्हस्य शोकानर्हस्य । धर्मं प्रेक्षत इति धर्मप्रेक्षः तस्य, धर्मदृष्टेरित्यर्थः । तादृशः वाचामगोचरः शोक उपस्थितः प्राप्तः  ॥  २।८५।१६  ॥   

  

अन्तरिति । दहनः शोकाग्निः । राघवं भरतं वनदावाघ्निसन्तप्तं पर्यन्तवनदावोष्मणा शुष्कम् । गूढो ऽग्निः कोटरसक्तो ऽग्निः  ॥  २।८५।१७  ॥   

  

प्रसृत इति । शोकाग्निसम्भवं स्वेदं प्रसृतः, भरत इति शेषः  ॥  २।८५।१८  ॥   

  

ध्याननिर्दरेत्यादिश्लोकद्वयमेकं वाक्यम् । ध्याननिर्दरशैलेन दरो विदारणं तस्मान्निर्गतं निर्दरं शिलानां समूहः शैलः, विदारणरहितस्थूलपाषाण इत्यर्थः । ध्यानमेव निर्दरशैलं यस्मिन् तेन । शोकायासाधिश्रृङ्गिणा शोकश्च आयासश्च आधिश्च ता एव श्रृङ्गाणि यस्मिन् तेन । प्रमोहानन्तसत्त्वेन प्रमोह एवानन्तसत्त्वानि जन्तवो यस्मिन् । सन्तापौषधिवेणुना सन्ताप एवौषधयश्च वेणवो यस्मिन् । मज्जता अवयवेषु प्रविशता दुःखशैलेन दुःखरूपपर्वतेन आक्रान्तः, अभूदिति शेषः । महतेति वा पाठः  ॥  २।८५।१९,२०  ॥   

  

विनिःश्वसन्निति । यूधहतः हतयूधः । यूथगत इति पाठेयूथान्निर्गत इत्यर्थः  ॥  २।८५।२१  ॥   

  

गुहेनेति । समाहितः एकाग्निचित्तः । सजनः सपरिचारः । अग्रजं प्रति समागतो भरतः गुहेन सार्धं सुदुर्मनाः सुदुःखितः, अभूदिति शेषः । तं भरतम् । गुहः पुनः गुहस्तु तदा सामश्वासयदिति सम्बन्धः  ॥  २।८५।२२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां पञ्चाशीतितमः सर्गः  ॥  २।८५  ॥   

  

  

  

