+++
title = "०७०"

+++
भरत इति । राज्ञा केकयराजेन । राजपुत्रेण युधाजिता  ॥  २।७०।१,२  ॥   

  

पुरोहित इति । आत्ययिकम् अत्ययः कृच्छ्रं तत्र भवमात्ययिकम् । कृत्यं कर्तव्यम् अस्तीति शेषः  ॥  २।७०।३  ॥   

  

इमानीति । मातुलस्य चकारान्मातामहस्यापीत्यर्थः  ॥  २।७०।४  ॥   

  

अत्रेति । अत्र वस्त्राभरणादिमहार्हवस्तुसमूहे । नृपतेर्विंशतिः कोट्यः र्विशतिकोटिमूल्यानि वस्त्राभरणानि । मातुलस्य दशकोटयः दशकोटिवस्त्राभरणानि  ॥  २।७०।५  ॥   

  

प्रतिगृह्येति । कामैः अभिमतवस्तुजातैः  ॥  २।७०।६११  ॥   

  

कुशलास्त इति । पद्म पद्महस्ता । अर्शाद्यच् । श्रीः त्वां वृणुते इति लक्ष्मीवरणोक्तिः अमङ्गलव्यावृत्त्यर्था न तु राज्यश्रीप्राप्तिपरा । राजमरणादिकं न वक्तव्यमिति वसिष्ठेनोक्तत्वात्  ॥  २।७०।१२  ॥   

  

भरतश्चेति । एवमुक्तो भरतः दूता मां त्वरयन्तीति महाराजमापृच्छ इति तान् दूतान् अभ्यभाषतेति सम्बन्धः  ॥  २।७०।१३,१४  ॥   

  

राजन्निति । मे मां यदा स्मरिष्यसि, आगन्तव्यमिति शेषः  ॥  २।७०।१५१७  ॥   

  

तौ चेति । कुशलं ब्रूया इति पूर्वेण सम्बन्धः  ॥  २।७०।१८  ॥   

  

तस्मादिति । तस्मै भरताय धनं ददाविति सम्बन्धः  ॥  २।७०।१९  ॥   

  

रुक्मेति । रुक्मनिष्काणि वक्षोभूषणानि कण्ठभूषणानि वा  ॥  २।७०।२०  ॥   

  

तथेति । अश्वपतिः केकयराजः  ॥  २।७०।२१  ॥   

  

ऐरावतानित्यादि । ऐरावतान् ऐरावतकुलोद्भवान् । ऐन्द्रशिरान् प्रशस्तगजोत्पत्तिहेतुभूतेन्द्रशिरनामकदेशोद्भवान्  ॥  २।७०।२२२५  ॥   

  

स स्ववेश्मेति । स्ववेश्माभ्यतिक्रम्येत्यस्मादनुवादात्स्ववेश्मप्राप्तिरनुक्तापि अनुमेया । अयमत्र क्रियाक्रमः मातामहमातुलाभ्यां दत्तं धनं गृहीत्वा स्ववेश्म प्रविश्य तत्र गमनसंविधानं कृत्वा निर्गत्य पुनश्च राजभवनं गत्वा तौ दृष्ट्वा ततो निष्क्रम्य बहिर्निर्गत इति  ॥  २।७०।२६२८  ॥   

  

रथानिति । मण्डलचक्रान् मण्डलानि मण्डलाकाराणि मण्डलाकारतया योजितानि चक्राणि येषां तान् रथान् । योजयित्वा मेलयित्वा । उष्ट्रगोश्वबलैः सह भृत्या ययुरिति सम्बन्धः  ॥  २।७०।२९  ॥   

  

बलेनेति । आर्यकस्य केकयराजस्य  ॥  २।७०।३०  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां सप्ततितमः सर्गः  ॥  २।७०  ॥   

  

  

