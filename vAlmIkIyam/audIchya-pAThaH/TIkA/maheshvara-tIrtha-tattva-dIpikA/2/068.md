+++
title = "०६८"

+++
यदित्यादिश्लोकद्वयमेकं वाक्यम् । यो राजगृहे राजगृहाख्ये पुरे यद्यस्मात् वसति तत्तस्मात् । जवनाः वेगवन्तः दूताः गच्छन्त्विति सम्बन्धः । किं समीक्षामहे किं विचारयामः  ॥  २।६८।२४  ॥   

  

सिद्धार्थादयो मन्त्रिसमाननामानो दूताः, न मन्त्रिणः  ॥  २।६८।५,६  ॥   

  

आत्ययिकम् अत्ययः अतिक्रमः तत्रभवमात्ययिकम्, अतिक्रमजन्यं कृत्यमस्तीत्यर्थः । "अत्यो ऽतिक्रमे कृच्छ्रे" इत्यमरः  ॥  २।६८।७,८  ॥   

  

कौशेयानीति । राज्ञः केकयराजस्य  ॥  २।६८।९  ॥   

  

दत्तपथ्यशनाः दत्तमार्गाशनहेतुभूतद्रव्याः । सम्मतान्  ॥  २।६८।१०  ॥   

  

प्रास्थानिकं प्रस्थानयोग्यद्रव्यम्, निक्षिप्येत्यर्थः । कार्यशेषमुद्दिश्येति शेषः  ॥  २।६८।११  ॥   

  

न्यन्तेनेति । अपरतालस्य अपरतालनामा गिरिः तस्य न्यन्तेन नितरामन्तो न्यन्तः चरमप्रदेशः पश्चिमभाग इत्यर्थः । तेन प्रलम्बस्य अपरतालपर्वतात्पश्चिमभागस्थस्य प्रलम्बाख्यगिरेः उत्तरं प्रति उत्तरभागमुद्दिश्य तयोर्मध्येन मालिनीं मालिन्याख्यां नदीं निषेवमाणा जग्मुः । अपरतालः पुरस्ताद्दक्षिणोत्तरायतः, प्रलम्बस्तु पश्चिमभागे दक्षिणोत्तरायतः पूर्वापरायातश्च । एवं पर्वतसन्निवेशप्रकारः प्रथममयोध्यायाः पश्चिमाभिमुखं निर्गच्छन्तः दक्षिणोत्तरान्योन्यपूर्वापरस्थयोरपरतालप्रलम्बयोर्मध्येन मालिनीं नाम नदीं निषेवमाणा उदङ्मुखाः कियन्तं दूरं गत्वा ततः प्रलम्बस्योत्तरभागेन पश्चिमाभिमुखा जग्मुरित्यर्थः  ॥  २।६८।१२  ॥   

  

ते हस्तिनपुर इत्यादि श्लोकद्वयमेकं वाक्यम् । ते पाञ्चालदेशमासाद्य हस्तिनपुरे गङ्गां तीर्त्वा प्रत्यङ्मुखा ययुः । ते दूताः कुरुजाङ्गलमध्येन कुरुजाङ्गलयोर्मध्यमार्गेण सरांसि नदीश्च निरीक्षमाणाः कार्यवशात् द्रुतं जग्मुरिति योजना  ॥  २।६८।१३,१४  ॥   

  

त इति । शरदण्डां शरदण्डाख्यां नदीम्  ॥  २।६८।१५  ॥   

  

निकूलेति । निकूलवृक्षं शरदण्डाया उत्तरकूलसमीपस्थवृक्षम् । अस्य सत्योपयाचनमित्युक्तिः अर्थितार्थप्रदातृत्वात्  ॥  २।६८।१६  ॥   

  

(तेजोभिभवनादिति पाठः) अभिकालतेजोभिभवनौ ग्रामौ । पितृपैतामहीं इक्ष्वाकुवंश्यैरनुभूताम्  ॥  २।६८।१७  ॥   

  

अवेक्ष्येति । अञ्जलिपानान् अञ्जलिप्रमाणकजलमात्राहारान् । बाह्लीकानां बाह्लीकदेशस्थजनपदान्  ॥  २।६८।१८  ॥   

  

विष्णोरिति । विष्णोः पदं विष्णुपदाङ्कितं स्थानविशेषम् । विपाशशाल्मल्यौ नद्यौ  ॥  २।६८।१९,२०  ॥   

  

त इति । विकृष्टेन विप्रकृष्टेन । अतिदूरेणेत्यर्थः । गिरिव्रजमिति केकयपुरस्य नामान्तरम् । शीघ्रशब्दसन्निधानादञ्जसाशब्देन मानसत्वरोच्यते  ॥  २।६८।२१  ॥   

  

भर्तुरिति । भर्तुर्दशरथस्य प्रियार्थं शीघ्रानीतभरतकृतौर्ध्वदैहिकादिना दशरथस्य परलोकप्राप्तिहेतुत्वात् । भर्तुर्दशरथस्य वंशस्य भर्तुर्वंशो भरतादिः तस्य लोकेन प्रतिग्रहार्थः । अहेडमानाः " हेडृ अनादरे" इति धातोः शानच् । अनादरमकुर्वाणाः, सादरा इति यावत्  ॥  २।६८।२२  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां अयोध्याकाण्डव्याख्यायां अष्टषष्टितमः सर्गः  ॥  २।६८  ॥   

  

  

