+++
title = "००६ राजानुशासनम्"
title_english = "006 Splendour of ayodhya city described"

+++
तस्यामिति । सर्ववित् सर्वज्ञः । सर्वसङ्ग्रहः सर्वान् सङ्गृह्णाति वशीकरोतीति तथा  ॥  १।६।१ ॥   

  

इक्ष्वाकूणामिति । वशी नियतेन्द्रियः  ॥  १।६।२४ ॥   

  

तेनेति । सत्याभिसन्धेन सत्यप्रतिज्ञेन  ॥  १।६।५६ ॥   

  

नाल्पसन्निचय इति । सतामुत्कृष्टधनानां निचयः सन्निचयः अल्पः सन्निचयो यस्मात्तथा स नास्ति, अगवाश्वधनधान्यवानिति छेदः  ॥  १।६।७ ॥   

  

कामीति । कामी कामैकपरः । कदर्यः अतिलोभी, आत्मानं पुत्रादींश्च यो वञ्चयति स कदर्यः । शक्यमिति वस्तुसामान्येन नपुंसकलिङ्गनिर्देशः  ॥  १।६।८९ ॥   

  

नाकुण्डलीति । अमृष्टः अनिर्मलशरीरः, शोभनो गन्धः स्वाभाविकशरीरामोदो यस्य । निष्कमुरोभूषणम्  ॥  १।६।१०११ ॥   

  

नेति । अयज्वानाम यागरहितः, आहिताग्निः केवलाग्न्याधानवान् । निर्वृत्तः सङ्करः वर्णसङ्करो यस्य  ॥  १।६।१२ ॥   

  

परिग्रहे स्वभार्यायां संयताः नियताः  ॥  १।६।१३ ॥   

  

नेति । अनृतः अनृतवादी  ॥  १।६।१४ ॥   

  

नेति । क्षिप्तचित्तः विक्षिप्तचित्तः  ॥  १।६।१५१६ ॥   

  

प्रथमं राजानं स्तुत्वानन्तरं ब्राह्मणप्रशंसा कृता । इदानीं क्षत्रियादयस्त्रयो वर्णाः प्रशस्यन्ते वर्णेष्वग्र्यचतुर्थेष्वित्यादित्रिभिः श्लोकैः । अग्र्या ब्राह्मणाश्चतुर्था येषां वर्णानां ते अग्र्यचतुर्थाः  ॥  १।६।१७१८ ॥   

  

क्षत्रमिति । क्षत्रं ब्रह्ममुखं ब्राह्मणानुवर्तीत्यर्थः । वैश्याः क्षत्रमनुव्रताः क्षत्रस्यानुसारिणः, त्रीन् वर्णान् त्रयाणां वर्णानामुपचारिणो ऽभवन्निति शेषः  ॥  १।६।१९२० ॥   

  

योधानामिति । योधैः पूर्णेत्यर्थः । पेशलानां कुशलानां कृतविद्यानामभ्यस्तविद्यानाम्  ॥  १।६।२१ ॥   

  

काम्भोजेति । वनायुजैः वनायुदेशजातैर्हरिहयोत्तमैः हरिहयः उच्चैःश्रवाः तद्वदुत्तमैः, नदीजैः सिन्धुनदीसमुद्भवैः  ॥  १।६।२२२४ ॥   

  

विन्ध्यहिमवदादिजातानां गजानां सङ्कीर्णानां च सम्पत्तिमाह भद्रैरिति । भद्रादयो गजविशेषाः । यथाह हलायुधः "भद्रो मन्द्रो मृगश्चेति वित्रेयास्त्रिविधा गजाः" इति । भद्रमन्द्रमृगः त्रिप्रकृतिकः सङ्कीर्णो गजः, तथा भद्रमन्द्रो भद्रमृगो मृगमन्द्रश्च  ॥  १।६।२५ ॥   

  

सा योजनेति । सा पुरी अन्तर्द्वयोर्योजनयोर्भूयः सत्यनामा अतिशयेन योद्धुमशक्येत्यन्वर्थनामेत्यर्थः  ॥  १।६।२६२७ ॥   

  

तामिति । दृढतोरणार्गलाम् अर्गलंनाम कवाटावष्टम्भक तिर्यक्स्थापितो दारुविशेषः  ॥  १।६।२८ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां षष्ठः सर्गः  ॥  ६  ॥   

  

  

