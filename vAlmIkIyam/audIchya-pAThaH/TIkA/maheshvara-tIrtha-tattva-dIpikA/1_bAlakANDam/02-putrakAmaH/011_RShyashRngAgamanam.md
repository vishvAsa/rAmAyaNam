+++
title = "०११ ऋष्यशृङ्गागमनम्"
title_english = "011 dasaratha brings Rishyasringa to ayodhya"

+++
भूय एवेति । देवप्रवरः देवश्रेष्ठः प्रकृतः सनत्कुमार उच्यते । कथायां पूर्वकथायां समाप्तायां सत्यां यथेति यदित्यर्थे तदब्रवीत्  ॥  १।११।१ ॥   

  

इक्ष्वाकूणामिति । सत्यप्रतिश्रवः सत्यप्रतिज्ञः  ॥  १।११।२ ॥   

  

अङ्गराजेनेति । अङ्गराजेन तस्य दशरथस्य सख्यं भविष्यति  ॥  १।११।३ ॥   

  

तमेवाङ्गराजं विशिनष्टि पुत्रस्त्विति । अङ्गस्य अङ्गाख्यस्य राज्ञः रोमपाद इति श्रुतः प्रसिद्धः पुत्रः, अस्य शान्तानाम कन्या च भविष्यतीति पूर्वक्रियया प्रत्येकमभिसम्बध्यते । तं रोमपादम्  ॥  १।११।४ ॥   

  

अनपत्य इति । आहरेत् निर्वहेत् । सन्तानार्थं वंशाविच्छेदार्थम्  ॥  १।११।५ ॥   

  

श्रुत्वेति । पुत्रवन्तं पुत्रफलकर्मवन्तं सञ्जातपुत्रं वा । यद्वा तपोमाहात्म्यात्पुत्रकामेष्ट्या पुत्रप्रदानसमर्थत्वात्पुत्रवन्तमित्युक्तिः  ॥  १।११।६७ ॥   

  

तं चेति श्लोकद्वयमेकं वाक्यम् । प्रसवार्थं सन्तानार्थम् । कामम्, काम्यक्रतुम्  ॥  १।११।८१० ॥   

  

एवमिति । देवयुगे कृतयुगे  ॥  १।११।१११२ ॥   

  

अनुमान्येति । अनुमान्य अनुज्ञां प्राप्य  ॥  १।११।१३१५ ॥   

  

तत इति । राजा रोमपादः । राज्ञः दशरथस्य  ॥  १।११।१६ ॥   

  

रोमपादेनेति । तं दशरथम् । प्रत्यपूजयत् । ऋश्यशृङ्ग इति शेषः  ॥  १।११।१७१८ ॥   

  

शान्तेति । उद्यतम् उपक्रान्तमस्ति  ॥  १।११।१९२० ॥   

  

ऋषिपुत्र इति । प्रतिश्रुत्य आकर्ण्य  ॥  १।११।२१२६ ॥   

  

तत इति । इन्द्रकर्मणा इन्द्रसदृशकर्मणा  ॥  १।११।२७ ॥   

  

अन्तःपुरमिति । उपवाहनात् आनयनात्  ॥  १।११।२८ ॥   

  

अन्तःपुरस्त्रिय इति । तथागतां तादृशवैभवयुक्ताम्  ॥  १।११।२९३० ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायामेकादशः सर्गः  ॥  ११  ॥   

  

  

