+++
title = "०३० यज्ञरक्षणम्"
title_english = "030 rAma safeguards vishvAmitra s vedic ritual"

+++
अथेति । कौशिकं वचो ऽब्रूतामित्यन्वयः  ॥  १।३०।१ ॥   

  

भगवन्निति । संरक्षणीयौ निवारणीयौ । तत्क्षणं स कालः नातिवर्तेत अज्ञानतो नातिक्रामेत  ॥  १।३०।२ ॥   

  

एवमिति । प्रशशंसुः प्रोचुः । एवं विश्वामित्रे पृष्टे दीक्षया तस्य मौनित्वादृषय ऊचुरित्यर्थः  ॥  १।३०।३ ॥   

  

अद्येति । अद्यापि दीक्षतत्वात् मौन्येव, अतःपरमपि षड्रात्रपर्यन्तं मौनित्वं प्राप्स्यतीत्यर्थः  ॥  १।३०।४५ ॥   

  

उपासाञ्चक्रतुः ऊषतुः । परस्मैपदमार्षम् । यत्तौ सन्नद्धौ  ॥  १।३०।६ ॥   

  

अथेति । तस्मिन्नहनि प्रधानकर्मसम्बन्धिनि  ॥  १।३०।७ ॥   

  

रामस्येत्यादि । अत्र वेदिप्रज्वलनं राक्षसागमनसूचक उत्पातः । उपाध्यायो विश्वामित्रः पुरोहिता ऋत्विजः । एतच्च उत्तरश्लोकेन विस्त्रियते  ॥  १।३०।८९ ॥   

  

मन्त्रवदिति । समुत्पन्ने उत्पाते रामो रक्षतीति विश्वासात् सम्प्रवर्तत इति सम्बन्धः  ॥  १।३०।१० ॥   

  

आवार्येति । मेघो मेघध्वनिः । कार्ये कारणोपचारः  ॥  १।३०।११ ॥   

  

मारीच इति । अवासृजन् ववर्षुः  ॥  १।३०।१२ ॥   

  

सेति । मण्डिता चिह्निता । अभिद्रुतः अभितः शालां प्रधावन् । तत्रादृष्ट्वा दिवि तानपश्यत्  ॥   

१।३०।१३  ॥   

आपतन्तौ स्वसम्मुखमागच्छन्तौ  ॥  १।३०।१४१६ ॥   

  

गायत्र्याः स इति द्वितीयाक्षरम् । स तेनेत्यस्य श्लोकस्यादिमाक्षरेण स इत्यनेन सङ्गृह्णाति । सम्प्लवे पूरे  ॥  १।३०।१७ ॥   

  

विचेतनमिति । दृश्य दृष्ट्वा । विचेतनं चैतन्यरहितम् । अत एव विघूर्णमानम्, शीतेषुमिति मानवास्त्रनामान्तरम्  ॥  १।३०।१८२२ ॥   

  

पश्येति । शीतेषुं मानवास्त्रम्, न व्ययुज्यत, मारीच इति शेषः  ॥  अथेति । निरीतिकाः निरुपद्रवाः  ॥  १।३०।२३ ॥   

  

कृतार्थ इति । त्वया हेतुना कृतार्थोस्मीति चान्वयः । सत्यं कृतम् अन्वर्थनामकं कृतमित्यर्थः  ॥  १।३०।२४ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां त्रिंशः सर्गः  ॥  ३०  ॥   

  

  

