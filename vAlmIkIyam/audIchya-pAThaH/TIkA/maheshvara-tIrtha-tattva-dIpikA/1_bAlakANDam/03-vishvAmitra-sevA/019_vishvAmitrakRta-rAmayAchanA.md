+++
title = "०१९ विश्वामित्रकृत-रामयाचना"
title_english = "019 Sage vishvamitra s arrival to take rAma along with him to guard ritual"

+++
तच्छुत्वेति । अद्भुतविस्तरम् अद्भुतप्रपञ्चम्  ॥  १।१९।१ ॥   

  

सदृशमिति । एतत्तवैव सदृशम् । नान्यतः नान्यस्येत्यर्थः । तत्र हेतुगर्भं विशेषणं महावंशेत्यादि । वसिष्ठव्यपदेशिनः वसिष्ठो पदेशवतः  ॥  १।१९।२ ॥   

  

यदिति । कार्यस्य कर्तव्यस्य । निश्चयमङ्गीकारम्  ॥  १।१९।३ ॥   

  

अहमिति । आतिष्ठे आचरिष्ये  ॥  १।१९।४५ ॥   

  

अवधूत इति । नियमनिश्चये व्रतसङ्कल्पे अपाक्रमे निर्गतो ऽस्मि  ॥  १।१९।६८ ॥   

  

शक्त इति । विकर्तारः विघ्नकर्तारः । तेषामपि न द्वयोरेवेति भावः । दिव्यतेजो वैष्णवम्, तेन । युक्त इति शेषः  ॥  १।१९।९ ॥   

  

श्रेय इति । बहुरूपं बहुप्रकारम् । लोकानां लोकेषु । ये मद्दत्तास्त्रादिना  ॥  १।१९।१० ॥   

  

आसाद्य । युद्धे इति शेषः  ॥  १।१९।११ ॥   

  

वीर्योत्सिक्तौ दृप्तौ  ॥  १।१९।१२ ॥   

  

नेति । पुत्रकृतं स्नेहं पुत्रत्वेन कृतं स्नेहं कर्तुं नार्हसि, किन्तु परावरवस्तुत्वेन कर्तुमर्हसि । हतौ विद्धीति भूतप्रत्ययेन वधस्य सुकरत्वं सूचितम्  ॥  १।१९।१३ ॥   

  

अहं वेद्मीत्यादिना परत्वमेव विशदयति महात्मानं परमात्मानम्  ॥  १।१९।१४१५ ॥   

  

यदीति । यदि ददते ददीरन्  ॥  १।१९।१६ ॥   

  

अभिप्रेतमिति । यज्ञस्य दशरात्रं दशादिनान्येव, अतः अभिप्रेतम् अभिमतम् आत्मन इष्टं रामसंसक्तमविचारं यथातथा  ॥  १।१९।१७ ॥   

  

नात्येति नातिक्रमिष्यति  ॥  १।१९।१८२० ॥   

  

इतीति । हृदयमनोविदारणं हृदयं मनसो ऽधिष्ठानम् । अतीवेत्येतद्धृदयमनोविदारणमित्यनेन सम्बध्यते । महदत्यर्थं व्यथितमना इति सम्बन्धः  ॥  १।१९।२१ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां एकोनविंशः सर्गः  ॥  १९  ॥   

  

  

