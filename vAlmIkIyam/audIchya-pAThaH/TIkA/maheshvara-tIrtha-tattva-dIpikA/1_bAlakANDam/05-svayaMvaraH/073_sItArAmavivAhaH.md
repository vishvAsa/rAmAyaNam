+++
title = "०७३ सीतारामविवाहः"
title_english = "073 sItha s marriage with rAma"

+++
समुपेयिवान्, दशरथमिति शेषः  ॥  १।७३।१२ ॥   

  

केकयाधिपतिरिति । अस्मत्पिता केकयाधीश्वरः स्नेहात्त्वां कुशलमब्रवीत् । न तु भयादिति भावः । येषामस्माकं कुशलकामोसि त्वं तेषामनामयं कुशलं विद्यत इति चाब्रवीत्  ॥  १।७३।३ ॥   

  

स्वस्रीयमिति । मम स्वस्रीयं स्वस्रुः पुत्रं भरतम्  ॥  १।७३।४६ ॥   

  

तत इति । यज्ञवाटं यज्ञवाटसमीपमुपागमत्, उत्तरत्र प्रवेशयामासेति तत्प्रवेशस्य वक्ष्यमाणत्वात्  ॥  १।७३।७ ॥   

  

युक्त इत्यादि सार्धश्लोकस्य उपागमदिति पूर्वक्रियापदेन सम्बन्धः । युक्ते योग्ये विजयाख्ये । कृतकौतुकमङ्गलः कृतविवाहसूत्रमङ्गलाचारः  ॥  १।७३।८ ॥   

  

एत्य यज्ञवाटान्तरवर्तिनं वैदेहम्  ॥  १।७३।९१० ॥   

  

दात्रिति । दातृप्रतिग्रहीतृभ्यां गुणैः परस्परानुरूपाभ्याम् । विवाह एव वैवाह्यम् । कन्याप्रदानं कृत्वा स्वधर्मं प्रतिज्ञातं धर्मं दातुरनुरूपं धर्मम्  ॥  १।७३।१११६ ॥   

  

तत इति । लोकरामस्य लोका अस्मिन् रमन्त इति लोकरामः  ॥  १।७३।१७ ॥   

  

तथेति । प्रपामध्ये मण्डपमध्ये । अलञ्चकारेति । सुवर्णपालिकाभिः मङ्गलार्थं सुवर्णरचिताभिः । छिद्रकुम्भैः करकैः । शङ्खा इव पात्राणि । लाजपूर्णैश्च पात्रीभिरित्यार्षम्  ॥  १।७३।१८२१ ॥   

  

समैः समप्रमाणैः  ॥  १।७३।२२२३ ॥   

  

इयं सीतेति । तव भुजवीर्यनिर्जिता तवाभिमुखं स्थिता इयं सीता । मम सुतेत्याभिजात्यकथनम् । सहधर्मचरीति यस्त्वयानुष्ठेयो धर्मस्सो ऽनया सह कर्तव्य इत्यर्थः । एनां प्रतीच्छ अङ्गीकुरु । पाणिं गृह्णीष्व पाणिनेति । "गृभ्णामि ते सुप्रजास्त्वाय हस्तम्" इति मन्त्रपूर्वकं पाणिं गृहाणेत्यर्थः  ॥  १।७३।२४ ॥   

  

छायेवानुगता नित्यसम्बन्धा, भवत्विति शेषः । प्राक्षिपत् । रामहस्त इति शेषः  ॥  १।७३।२५२७ ॥   

  

लक्ष्मणेति । लक्ष्मणागच्छ पाणिं गृह्णीष्वेति भरतात्पूर्वं लक्ष्मणविवाहकथनं भिन्नोदरत्वान्न विरुद्ध्यते । उद्यतां दातुं निश्चिताम्  ॥  १।७३।२८३३ ॥   

  

आत्ममनोरथः फलोन्मुखो जात इति देवदुन्दुभिनिर्घोषादिरभूदित्यर्थः  ॥  १।७३।३४३७ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां त्रिसप्ततितमः सर्गः  ॥  ७३  ॥   

  

  

