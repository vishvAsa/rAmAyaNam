+++
title = "०७२ कन्यादानं गोदानञ्च"
title_english = "072 Marriage alliance to bharata shatrughna"

+++
तमिति । वीरं जनकम्  ॥  १।७२।१ ॥   

  

एषां तुल्यः परस्परव्यतिरेकेणापरो नास्ति  ॥  १।७२।२ ॥   

  

सदृश इति । सीता च ऊर्मिलया सह रामलक्ष्मणयोर्दीयत इति यत् । अयं धर्मसम्बन्धः सदृशः रूपसम्पदा च सदृशः  ॥  १।७२।३ ॥   

  

वक्तव्यमिति । किञ्चिदन्यद्वक्तव्यमस्ति तच्छ्रूयताम्  ॥  १।७२।४६ ॥   

  

दशरथपुत्रेषु न कस्मिन्नपि वरगुणन्यूनतेत्याह पुत्रा इति  ॥  १।७२।७ ॥   

  

उभयोरिति । पुण्यकर्मणो भवतः कुलम्, अव्यग्रम् इक्ष्वाकुकुलं च । उभयोः सम्बन्धेन कुलद्वयमनुबध्यताम्  ॥  १।७२।८१२ ॥   

  

उत्तरे इति । फल्गुनीभ्यां फल्गुन्योः वैवाहिकं प्रशंसन्ति प्रशस्तमिति वदन्ति । यत्र फल्गुनीनक्षत्रे । भगः प्रजापतिर्देवता  ॥  १।७२।१३ ॥   

  

एवमुक्त्वेति । एवमुक्त्वा प्रत्युत्थाय आसनादुत्थाय वाक्यमब्रवीत्  ॥  १।७२।१४१५ ॥   

  

इमानीत्यादि । आसनशब्देन दशरथजनककुशध्वजानां राज्यानि लक्ष्यन्ते । भवन्तौ आसनानि आसातां परिपालयेताम् । राज्यत्रयमपि भवदधीनमित्यर्थः । दशरथराज्यं त्वया कथं नियुज्यम्? इत्यत्राह यथेति । इयं मिथिला यथा दशरथस्य तथा मम अयोध्या । यथार्हं कर्तुमर्हथ वयं सर्वे भवदधीना यथोचितं कर्तुमर्हथेत्यर्थः  ॥  १।७२।१६२० ॥   

  

स गत्वेति । काल्यं काले कर्तव्यम्  ॥  १।७२।२१२२ ॥   

  

सुवर्णेति । याः सुवर्णशृङ्गाः । सम्पन्नाः क्षीर सम्पन्नाः । कांस्यदोहनाः कांस्यमयानि दोहनपात्राणि यासां तासां गवाम् । चत्वारि शतसहस्राणि स्वरूपेण दत्त्वा गोदानमुद्दिश्य वित्तं दक्षिणात्वेन ददौ, सुबहु अन्यद्वित्तं च  ॥  १।७२।२३२४ ॥   

  

गोदानं तदाख्यं कर्मविशेषम् । "गोदानं चौलवत्कार्यं षोडशे ऽब्दे तदुच्यते । अङ्कोपवेशनं नास्ति श्मश्रूणां मुण्डनं भवेत् । स्नात्वा च वाग्यतस्तिष्ठन्नहश्शेषं नयेदथ । आदित्ये ऽस्तमिते वाचं विसृजेतान्तिके गुरोः । अहं वरं ददामीति दद्याद्गोमिथुनं ततः  ॥ " इत्याश्वलायनकारिकायाम्। इदं समावर्तनपूर्वाङ्गम्। "वेदं व्रतानि वा पारं नीत्वा ह्युभयमेव वा। गुरवे तु वरं दत्त्वा स्नायीत तदनुज्ञया ॥   

" इति याज्ञवल्क्यस्मृतेः  ॥  १।७२।२५ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां द्विसप्ततितमस्सर्गः  ॥  ७२  ॥   

  

  

