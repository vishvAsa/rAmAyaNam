+++
title = "०४९ अहल्याशापविमोचनम्"
title_english = "049 Redemption of ahalya from her curse"

+++
अफल इति । अफलः अपगतवृषणः । अग्निपुरोगमान् अग्निपुरस्सरान्  ॥  १।४९।१ ॥   

  

इन्द्रः सुरान् वञ्चयति कुर्वतेति । सुरकार्यं गौतमतपोभङ्गरूपम्  ॥  १।४९।२ ॥   

  

अस्तु ततः किम् ? तत्राह अफल इति । तेन गौतमेन अफलः अवृषणः कृतो ऽस्मि, साच निराकृता शप्ता, तथापि कथं सुरकार्यं कृतम्, तत्राह शापेति । शापमोचनेन तदीयतपोभङ्गार्थमेव मया अकार्यं कृतमिति भावः  ॥  १।४९।३ ॥   

  

तस्मादिति । हे सर्वे सुरवराः सर्वे यूयमिति सर्वशब्दद्वयनिर्वाहः  ॥  १।४९।४ ॥   

  

पितृदेवाः कव्यवाहनादयः, तानपेत्य हव्यवाहनाग्निमुखेनाहुः । अग्नेस्तु वचनं श्रुत्वेति वक्ष्यमाणत्वात्  ॥  १।४९।५ ॥   

  

अयमिति । अयं मेषः पितृदेवतानां भवतां हविष्ट्वेन कल्पितो मेषः  ॥  १।४९।६ ॥   

  

अपलस्त्विति । अफलो मेषः । भवतां परां तुष्टिं प्रदास्यति । किञ्च भवतां हर्षणार्थम् अफलमेषपललमिति शेषः । दास्यन्तीति भवता परां तुष्टिं दास्यन्तीति योजना  ॥  १।४९।७९ ॥   

  

तदाप्रभृतीति । यः पितृदेवाः समागताः सन्तः इन्द्रं प्रति । तेषां फलैः तेषां तस्य मेषस्य फलैः, फलाभ्यामयोजयन्, तदाप्रभृति तस्मात्कारणात् अफलान् मेषान् भुढ्जत इति योजना । तेषां फलैरितिबहुवचनमेकवचनत्वे  ॥  १।४९।१०११ ॥   

  

तदिति । महातेजः हे राम एनां तारय  ॥  १।४९।१२१३ ॥   

  

ददर्शेत्यादि । सार्धश्लोकद्वयमेकान्वयम् । सतुषारवृतामित्यत्र स इति छेदः । स रामो महाभागः अहल्यां ददर्शेत्यन्वयः । अहल्यां विशिनष्टि तपसेति । तपसा तपोमहिम्ना । द्योतितप्रभां बहिरदृश्यत्वे ऽपि अन्तरेव भासमानामित्यर्थः । सुरासुरैस्तद्रूपैः लोकैर्जनैः समागम्यापि दुर्निरीक्ष्यां  

दिव्याम् अमानुषलावण्यशालिनीमित्यर्थः । मायामयीमिव मायानिर्मितामिव, विस्मयकरीमित्यर्थः । किञ्च मध्य इति अम्भसः लक्षणया जलाधारस्य मेघस्येत्यर्थः । मध्ये स्थितामिति शेषः । दीप्तां सूर्यप्रभामिव दुराधर्षां दुष्प्रापाम् । निबिडजलधरसम्भृतां सूर्यप्रभामिव द्रष्टुमशक्यामित्यर्थः  ॥  १।४९।१४१५ ॥   

  

सा अहल्या यावद्रामदर्शनं तावद्दुर्निरीक्ष्येति पूर्वेणान्वयः । शापस्येति । शापस्यान्तम्, रामदर्शनादिति शेषः । तेषां विश्वामित्रादीनां दर्शनमागता प्राप्ता  ॥  १।४९।१६ ॥   

  

राघवाविति । तथेत्युत्तरशेषः । सा अहल्या, गौतमवचः श्रीरामदर्शनानन्तरं तव शापनिवृत्तिर्भविष्यतीति गौतमवाक्यं स्मरन्ती सती तौ रामलक्ष्मणौ प्रति जग्राह प्रत्युपचचारेत्यर्थः  ॥  १।४९।१७ ॥   

  

पाद्यमिति । सुसमाहिता अप्रमत्तेत्यर्थः । विधिदृष्टेन शास्त्रदृष्टेन  ॥  १।४९।१८ ॥   

  

पुष्पवृष्टिरिति । देवदुन्दुभिनिस्स्वनैः सहेति शेषः  ॥  १।४९।१९२० ॥   

  

गौतम इति । अहल्यासहितः । सुखीत्यनेन योगबलाद्रामागमनं ज्ञात्वा तद्बलादेव झटिति तदाश्रमप्राप्तिर्गौतमस्येति बोध्यम्  ॥  १।४९।२१२२ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां एकोनपञ्चाशः सर्गः  ॥  ४९  ॥   

  

  

