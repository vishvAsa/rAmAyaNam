+++
title = "०६५ विश्वामित्र-ब्रह्मर्षित्व-प्राप्तिः"
title_english = "065 Legend of vishvamitra concluded"

+++
अथेति । अथ प्रतिज्ञोत्तरम् । हैमवतीं दिशम् उत्तराम्  ॥  १।६५।१ ॥   

  

मौनमिति । वर्षसहस्रस्य वर्षसहस्रस्य सम्बन्धि, तत्साध्यमिति यावत् । मौनं मौनरूपं व्रतम्  ॥  १।६५।२ ॥   

  

पूर्ण इति । काष्ठभूतं काष्ठवदवस्थितम् । आधूतम् आकुलीकृतमपि अन्तरम् अन्तरवन्तम्, धीरमिति यावत् । अर्श आदित्वादच् प्रत्ययः । यद्वा तं प्रति क्रोधः अन्तरमवकाशं नाविशत्  ॥  १।६५।३४ ॥   

  

तस्येति । अस्मिन् काले व्रतपारणकाले  ॥  १।६५।५ ॥   

  

तस्मा इति । सिद्धं पक्वम् । निश्चितः अशङ्कितः  ॥  १।६५।६ ॥   

  

अथेति । नोच्छ्वसत् नोपाश्वसत्  ॥  १।६५।७ ॥   

  

तस्येति । येन धूमेन आदीपितमिव सन्तप्यमानमिव, सम्भ्रान्तं व्याकुलितम्  ॥  १।६५।८ ॥   

  

तत इति । तपसा तेजसा तपोरूपेणाग्निना, मन्दरश्मयः क्षीणतेजस्काः । कश्मलोपहताः मोहाक्रान्ताः  ॥  १।६५।९ ॥   

  

बहुभिरिति । कारणैर्लोभकारणैः । लोभितः क्रोधितः सन्नपि तपसाभिवर्धते अस्य सूक्ष्ममपि वृजिनं स्खलनं न दृश्यम्  ॥  १।६५।१० ॥   

  

नेति । विनाशयति विनाशयेत्  ॥  १।६५।११ ॥   

  

व्याकुला इति । नास्तिकः नास्ति परो लोक इति मन्यमानः, कार्याकार्यविवेकशून्यत्वात् न प्रतिजानीमः तत्प्रतीकारं न जानीमः  ॥  १।६५।१२१३ ॥   

  

सम्मूढमिव सम्भ्रान्तमिव स्थितम् । सम्प्रक्षुभितमानसं व्याकुलीकृतचित्तम्  ॥  १।६५।१४ ॥   

  

बुद्धिमिति । देव ब्रह्मन् नाशे त्रैलोक्यनाशने  ॥  १।६५।१५ ॥   

  

कालाग्निनेति । पूर्वं कालाग्निना त्रैलोक्यं यथा अदह्यत इदानीमनेनैव तथा त्रैलोक्यं दह्यत, धक्ष्यत इत्यर्थः । देवराज्यं चिकीर्षेतापि अतः अस्य यत् ब्रह्मर्षित्वं मतं तद्दीयतामित्यर्थः । ब्रह्मर्षे इत्यादि  ॥  १।६५।१६१७ ॥   

  

ब्राह्मण्यमिति । मां वरयन्तु स्वतः एवायान्तु  ॥  १।६५।१८२० ॥   

  

क्षत्रेति । क्षत्रवेदः अथर्वणवेदः, ब्रह्मवेदाः इतरवेदाः  ॥  १।६५।२१२३ ॥   

  

एवमिति । तपः इत्ययं शब्दः अकारान्तत्वेन पुँल्लिङ्गोप्यस्तीति कृत्वा विग्रहवांस्तपः इति पाठः  ॥  १।६५।२४२९ ॥   

  

सदस्यैरिति । सदः प्राप्य स्थितैः सदस्यैः  ॥  १।६५।३० ॥   

  

अप्रमेयमिति । अप्रमेयाः इयत्तया ज्ञातुमशक्याः  ॥  १।६५।३१ ॥   

  

तृप्तिरिति । कथानां श्रवण इति शेषः । तृप्तिः अलम्बुद्धिः  ॥  १।६५।३२ ॥   

  

स्वागतम् त्वदागमनं स्वागतं जातमित्यर्थः  ॥  १।६५।३३३६ ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां बालकाण्डव्याख्यायां पञ्चषष्टितमः सर्गः  ॥  ६५  ॥   

  

