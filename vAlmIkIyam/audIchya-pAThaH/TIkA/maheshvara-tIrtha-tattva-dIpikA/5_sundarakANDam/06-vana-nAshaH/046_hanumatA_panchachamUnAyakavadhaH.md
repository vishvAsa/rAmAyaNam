+++
title = "०४६ हनुमता पञ्चचमूनायकवधः"
title_english = "046 Ravana sends five army generals"

+++
हतानिति । संवृताकारः गूढाकारः, अतः सञ्जातशङ्क इत्यर्थः । उत्तमां मतिं धैर्यम्  ॥  ५।४६।१३  ॥   

  

इतीत्थं वक्ष्यमाणप्रकारेण कपिः शास्यताम् । यत्तैः यतमानैः, अप्रमत्तैरिति यावत् । किञ्चात्र देशकालाविरुद्धं कर्म कार्यमित्याह कर्म चेति । देशकालविरोधिनं देशकालविरोधीत्यर्थः । आर्षो लिङ्गविभक्तिव्यत्ययः । कर्म समाधेयं परिहर्तव्यम् । देशकालाविरोधिनमिति पाठे समाधेयं कर्तव्यम्  ॥  ५।४६।४,५  ॥   

  

अत्र हेतुमाह हीति । सर्वथेति । इन्द्रेण वेति वाशब्दादन्येन वेत्यर्थः । अस्मदर्थम् अस्मन्निग्रहार्थम्  ॥  ५।४६।६  ॥   

  

अत्र हेतुः सनागेत्यादि श्लोकद्वयमेकं वाक्यम् । परिगृह्यताम्, कपिरिति शेषः  ॥  ५।४६।७,८  ॥   

  

नावमान्य इत्यस्य श्लोकस्य एकादशाक्षरेण धी इति गायत्र्याश्चतुर्दशाक्षरं सङ्गृह्णाति  ॥  ५।४६।९,१०  ॥   

  

नैव तेषामित्यादौ सर्वत्र ईदृक्छब्दो ऽध्याहर्तव्यः । तथा चेत्थं योजना । तेषां वाल्यादीनां हनुमतो भीमा गतिः तेज आदिकं च यथा तथा ईदृक् नास्तीति सम्बन्धः । रूपपरिकल्पनं यथेप्सितरूपपरिग्रहणम्  ॥  ५।४६।११  ॥   

  

प्रयत्नमित्यार्षं क्लीबत्वम्  ॥  ५।४६।१२  ॥   

  

कामं यद्यपीत्यर्थः  ॥  ५।४६।१३  ॥   

  

नयज्ञेन नीतिज्ञेन । आत्मा स्वदेहः । युद्धसिद्धिः युद्धे जयः  ॥  ५।४६।१४१७  ॥   

  

सत्त्वं चित्तम्  ॥  ५।४६।१८  ॥   

  

दिक्षु सर्वास्ववस्थिताः द्राक् तत्समीपमागन्तुं चकिता इति भावः  ॥  ५।४६।१९  ॥   

  

तीक्ष्णाः मर्मच्छिदः । पीतमुखाः पीतानि रुधिराणि मुखानि शल्यानि येषां ते तथा, शत्रुशोणितरञ्जिता इत्यर्थः । उत्पलपत्राभाः तद्वर्णाः । यद्वा पीतमुखाः फलभागे स्वर्णरूषिताः । उत्पलपत्राभा एव न तु तत्पीडार्हा इत्यर्थः  ॥  ५।४६।२०२२  ॥   

  

कपिर्व्योम्नि स्थित्वा तं स्वनादेन हुङ्कारादिरूपेण वारयामास । पयोदान्ते जलदातृवर्षाकालान्ते  ॥  ५।४६।२३,२४  ॥   

  

स दूरमिति । विद्युद्राशिः अशनिसङ्घातः  ॥  ५।४६।२५२७  ॥   

  

ताभ्यां कर्तृभ्याम्, मुद्गराभ्यां करणाभ्यामभिहतः  ॥  ५।४६।२८३१  ॥   

  

एकतः अवस्थितावित्यन्वयः । एकत्र स्थितावित्यर्थः  ॥  ५।४६।३२३८  ॥   

  

ध्वजिनीपतीन् सेनापतीन् परिगृह्य आश्रित्य, स्थित इति शेषः । कृतक्षणः लब्धावसरः  ॥  ५।४६।३९  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां सुन्दरकाण्डव्याख्यायां षट्चत्वारिंशः सर्गः  ॥  ५।४६  ॥   

  

