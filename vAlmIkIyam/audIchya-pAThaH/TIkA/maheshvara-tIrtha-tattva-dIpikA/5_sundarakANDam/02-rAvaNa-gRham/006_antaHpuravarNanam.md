+++
title = "००६ अन्तःपुरवर्णनम्"
title_english = "006 Inside the palace"

+++
 ॥  १,२  ॥   

  

रक्षितमिति । चकाशे विस्मयादुल्ललासेत्यर्थः । चचार कपिकुञ्जरः इति वा पाठः  ॥  ५।६।३  ॥   

  

रूप्यकोपहितैः रजतनिर्मितैः । कक्ष्याभिः प्रकोष्ठैः । "कक्ष्या प्रकोष्ठे हर्म्यादेः " इत्यमरः  ॥  ५।६।४  ॥   

  

महामात्रैः प्रधानैः । "महामात्राः प्रधानानि" इत्यमरः । असंहार्यैः अवार्यैः  ॥  ५।६।५  ॥   

सिंहव्याघ्रतनुत्राणैः तच्चर्मनिर्मितवर्मभिरित्यर्थः  ॥  ५।६।६  ॥   

  

महारथसमावासं महारथानां रथिकविशेषणां समावासं स्थानम् । समावापमिति पाठे ऽप्ययमेवार्थः । महारथं च तत् महासनं च महारथमहासनम्  ॥  ५।६।७  ॥   

  

दृश्यैः दर्शनीयैः । परमोदारैः अतिमहद्भिः । "उदारो दातृमहतोः" इत्यमरः  ॥  ५।६।८  ॥   

  

अन्तपालैः बाह्यरक्षकैः  ॥  ५।६।९  ॥   

  

राक्षसेन्द्रनिवेशनम् निवासभूतम् । राजगुणाः राजोपचाराः तैः सम्पन्नम्  ॥  ५।६।१०,११  ॥   

  

नित्यार्चितं गन्धादिभिः । पर्वहुतं पर्वसु हुतं होमो यस्मिन् तत्, रावणस्याहिताग्नित्वात्  ॥  ५।६।१२१४  ॥   

  

रावणस्य समीपतः रावणभवनस्य समीपतः  ॥  ५।६।१५२४  ॥   

  

विद्युज्जिह्वेन्द्रजिह्वानामिति बहुवचनमार्षम् । यद्वा तन्नामानो बहवः सन्ति  ॥  ५।६।२५२८  ॥   

  

उपशायिन्यः समीपशायिन्यः  ॥  ५।६।२९  ॥   

  

ददर्शेति । गुल्मान् सेनाः । "गुल्मो रुक्स्तम्बसेनासु" इत्यमरः  ॥  ५।६।३०  ॥   

  

हरीन् अश्वान् । कुलीनान् परगजारुजान् परगजानां भञ्जकान्  ॥  ५।६।३१  ॥   

  

निष्ठितान् गजशिक्षायां गजविद्याभ्यासे शिक्षितान्  ॥  ५।६।३२३५  ॥   

  

लतागृहाणीति । चित्रशालागृहाणि चित्रशालायुक्तगृहाणि । दारुपर्वतकान् दारुमयक्रीडापर्वतान् । कामस्य गृहकं कामोद्दीपकं गृहम् । दिवागृहकं दिवाविहारोचितचित्रगृहम् । मयूरस्थानानि क्रीडामयूरस्थानानि  ॥  ५।६।३६३८  ॥   

  

धीरनिष्ठितकर्मान्तं निष्ठिता निष्ठितवन्तः दृढव्रताः । धीराश्च ते निष्ठिताश्च धीरनिष्ठिताः तेषां कर्म तपोरूपं तस्यान्तः फलम्, महातपःफलमिति यावत् । भूतपतेः शिवस्य  ॥  ५।६।३९४१  ॥   

  

मध्विति । मध्वासवकृतक्लेदं मध्वासवैः क्षौद्रविकारमद्यैः कृतद्रवम्  ॥  ५।६।४२  ॥   

  

घोषवद्भिः नादविशेषयुक्तैः । अनुक्तैरन्यैश्च । सुव्यूढकक्ष्यं सन्निवेशितप्रकोष्ठम् । व्यूहः पद्मस्वस्तिकादिरचनाविशेषः  ॥  ५।६।४३,४४  ॥   

  

इति श्रीमहेश्वरतीर्थिविरचितायां श्रीरामायणतत्त्वदीपिकाख्यायां सुन्दरकाण्डव्याख्यायां षष्ठः सर्गः  ॥  ५।६  ॥   

  

