+++
title = "०४९ हनुमता रावणदर्शनम्"
title_english = "049 Hanuma sees well adorned Ravana"

+++
तत इति । कर्मणा तस्य विस्मितः स्वयं सिंहासनादचलित एव ब्रह्मास्त्रेण स्वबन्धनकर्मविस्मित इत्यर्थः  ॥  ५।४९।१,२  ॥   

  

वज्रसंयोगसंयुक्तैः वज्रकीलेन सम्बद्धैः आभरणैर्भ्राजमानमित्यनुषङ्गः  ॥  ५।४९।३  ॥   

  

भक्तिभिः कस्तूर्यादिरचनाविशेषैः  ॥  ५।४९।४१०  ॥   

  

मन्त्री बुद्धिसहायः  ॥  ५।४९।११,१२  ॥   

  

सचिवः कार्यसहायः  ॥  ५।४९।१३,१४  ॥   

  

रक्षोधिपमवैक्षत न तु रक्षःकृतपीडामित्यर्थः  ॥  ५।४९।१५१७  ॥   

  

अयमधर्मः रावणकृतो ऽधर्मः न स्याद्यदि अयं राक्षसेश्वरः बलवान् स्यात् सशक्रस्य रक्षितापि स्यादिति सम्बन्धः  ॥  ५।४९।१८  ॥   

  

क्रूरैः भीषणैः । नृशंसैः परदोहाचरणशीलैः । तेन पूर्वोक्तेनाधर्मेण च  ॥  ५।४९।१९,२०  ॥   

  

इति श्रीमहेश्वरतीर्थविरचितायां श्रीरामायणतत्त्वदीपिकाख्यायां सुन्दरकाण्डव्याख्यायाम् एकोनपञ्चाशः सर्गः  ॥  ५।४९  ॥   

  

