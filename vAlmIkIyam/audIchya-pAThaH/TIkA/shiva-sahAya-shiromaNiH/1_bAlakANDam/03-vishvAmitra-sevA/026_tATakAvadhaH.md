+++
title = "०२६ ताटकावधः"
title_english = "026 Elimination of demoness tATaka"

+++


मुनेरिति । अक्लीबं क्लीबतानिवर्तकं मुनेर्वचनं दृढव्रतः अप्रच्युतसङ्कल्पः
नरवरात्मजः महाराजपुत्रो राघवः श्रुत्वा प्राञ्जलिर्भूत्वा पितुर्जनकस्य
वचनगौरवाद्वचनस्य आज्ञापनस्य गौरवाद्गुरुत्वेनात्याज्यत्वादित्यर्थः
पितुर्वचननिर्देशाद्वचनेन साक्षादुक्त्या यो निर्देशः कौशिकवचनमवश्यं
कर्तव्यमित्याज्ञापनं तस्मात्कौशिकस्य विश्वामित्रस्य वचनमविशङ्कया
कर्तव्यमिति निश्चित्य प्रत्युवाचेति द्वयोरेकत्रान्वयः ।
निश्चित्येत्यध्याहारलभ्यम्  ॥  १।२६।१,२  ॥   

  

विश्वामित्रं प्रति रामोक्तिमेवाह अनुशिष्ट इत्यादिश्लोकत्रयेण ।
अयोध्यायां गुरुमध्ये वसिष्ठवामदेवादिसन्निधौ महात्मना दशरथेन पित्रा
तद्वचो विश्वामित्रवचनं त्वया नावज्ञेयमित्यहमनुशिष्टः शिक्षितो ऽस्मि ।
चशब्दः इत्यर्थे  ॥  १।२६।३  ॥   

  

स इति । पितुर्वचो वचनं श्रुत्वा आगतः सः भवद्वचनविषयकश्रद्धावानहं
ब्रह्मवादिनो भवतः शासनात् आज्ञातः उत्तमं ताटकावधं करिष्यामि सन्देहो
नास्मिन् कृत्ये संशयो न कार्य इत्यर्थः  ॥  १।२६।४  ॥   

  

गोब्राह्मणेति । गोब्राह्मणहितार्थाय गोब्राह्मणहितरूपप्रयोजनाय लोकस्य
अस्मद्दृष्टिपथस्य अस्य देशस्य हिताय । चकारेण यशःप्राप्तिरूपत्वद्धिताय ।
चकारान्तरेण स्वनिष्ठभवच्छिष्यत्वप्रकटनाय । अप्रमेयस्य
इयत्तारहितप्रभावस्य तव वचनमुक्तिं कर्तुं साधयितुमुद्यत एवाहमस्मीति शेषः
 ॥  १।२६।५  ॥   

  

एवमिति । अरिन्दमः स्वाश्रितारिनिवर्तकः रामः एवमनेन प्रकारेण उक्त्वा
धनुर्मध्ये मुष्टिं बद्ध्वा शब्देन दिशः पूरयन्सन् तीव्रं ज्याघोषमकरोत्  ॥ 
१।२६।६  ॥   

  

तेनेति । तेन रामधनुर्ज्याजनितेन शब्देन ताटकावनवासिनः । ताटकानुयायि
इत्यर्थः । वित्रस्ताः अत्युद्विग्नचित्ता आसन्निति शेषः । मोहिता
दुष्टचित्ता ताटका तु तेन शब्देन सुसङ्क्रुद्धा आसीदिति शेषः । चस्त्वर्थे
 ॥  १।२६।७  ॥   

  

ताटकाकृत्यमाह तमिति । तं ज्याजनितं शब्दं श्रुत्वा क्रोधमूर्छिता राक्षसी
ताटका अभिनिध्याय शब्ददेशं निश्चित्य क्रुद्धा । यतः क्रुद्धस्य क्रोधस्य
आयतो विस्तारो यस्मात् सशब्दो यतो विनिःसृतस्तं देशमभ्यद्रवत् । अत एव
क्रोधमूर्छिता इत्यनेन क्रुद्धेत्यस्य न पौनरुक्त्यम् । चशब्दो यत इत्यर्थे
 ॥  १।२६।८  ॥   

  

तामिति । विकृतां विकृतस्वरूपामत एव विकृताननां प्रमाणेन शरीरेयत्तया
अतिवृत्तामतिक्रान्तामतिप्रौढशरीरामित्यर्थः । तां ताटकां स राघवः
दृष्ट्वैव लक्ष्मणमभ्यभाषत  ॥  १।२६।९  ॥   

  

तद्भाषणमेवाह पश्येत्यादिश्लोकत्रयेण । हे लक्ष्मण यक्षिण्यास्ताटकाया
भैरवं भयावहं दारुणमत्युत्कटं वपुः शरीरं पश्य । अस्या दर्शनादेव भीरूणां
हृदयानि भिद्येरन् । त्वशब्द एवार्थे  ॥  १।२६।१०  ॥   

  

एनामिति । दुराधर्षामस्मदन्यैर्धर्षयितुमशक्यां मायाबलसमन्वितां
मायाबलमन्तर्धानादिक्रियासामर्थ्यं तेन समन्वितां युक्तामेनां ताटकां त्वं
पश्य । एनां हृतकर्णाग्रनासिकां हृतं मया छिन्नं कर्णाग्रनासिकं
यस्यास्तामत एव विनिवृत्तां पराङ्मुखीमहं करोमीति त्वं पश्य । एतेन
कर्णच्छेदादिना तस्या दुष्टपराक्रमध्वंसो भविष्यत्येवेति सूचितम्  ॥ 
१।२६।११  ॥   

  

नन्वस्याः साक्षाद्वधः कुतो न क्रियत इत्यत आह नहीति । स्त्रीस्वभावेन
स्त्री स्त्रीत्वं स्वभावः स्वस्यां भावो ऽतिबलप्राप्तिश्चानयोः समाहारः
तेन रक्षितां स्त्रीत्वात्वीरशूरकर्तृकवधानर्हत्वेन
अतिबलवतीत्वादितरैर्हन्तुमशक्यत्वेन च पालितामेनां हन्तुमहं नैवोत्सहे ।
अतः अस्याः वीर्यं गतिं च हनिष्यामीत्येव मे मतिः निश्चयः । हिर्हेतौ ।
एकश्चशब्दो ऽपिश्चैवार्थे । एतेन शूरधर्मसंरक्षणं गुरोः सन्तोषश्च
भविष्यतीति ध्वनितम्  ॥  १।२६।१२  ॥   

  

एवमिति । रामे एवं ब्रुवाणे सत्येव क्रोधमूर्छिता ताटका बाहू उद्यम्य
गर्जन्ती सती एव राममभ्यधावत् । तुशब्द एवार्थे  ॥  १।२६।१३  ॥   

  

विश्वामित्र इति । ब्रह्मर्षिर्विश्वामित्रः हुङ्कारेणैव तां
ताटकामभिभर्त्स्य राघवयोः रामलक्ष्मणयोः स्वस्ति अस्तु इत्यभ्यभाषत । जयं
जयशब्दं चाभ्यभाषत । चशब्द इत्यर्थे  ॥  १।२६।१४  ॥   

  

उद्धुन्वानेति । घोरमुत्कटं रजः धुन्वाना उत्किरन्ती ताटका महता रजोमेघेन
मेघसदृशरजसा एव उभौ राघवौ रामलक्ष्मणौ मुहूर्तममोहयत् । मोहनानुकूलव्यापारं
चकारेत्यर्थः । तुशब्द एवार्थे  ॥  १।२६।१५  ॥   

  

तत इति । ततः रजोवर्षणानन्तरं मायामन्तर्धानं समास्थाय स्वीकृत्य सुमहता
शिलावर्षेण राघवौ रामलक्ष्मणौ अवाकिरत् । ततः तस्माच्छिलावर्षणाद्राघवो
रामः चुक्रोध । तदपकारनिवर्तनहेतुभूतक्रोधं चकारेत्यर्थः  ॥  १।२६।१६  ॥   

  

शिलेति । तस्याः ताटकायाः महच्छिलावर्षं शरवर्षेण राघवो रामः प्रतिहत्य
विनाश्य उपधावन्त्या तस्याः करौ पत्ित्रभिर्बाणैः चिच्छेद  ॥  १।२६।१७  ॥   

  

तत इति । ततः भुजच्छेदनानन्तरं छिन्नभुजां छिन्नौ भुजौ यस्याः तामत एव
श्रान्तामभ्याशे समीपे परिगर्जतीं ताटकां सौमित्रिः लक्ष्मणः
क्रोधोद्धृतकर्णाग्रनासिकामकरोत्  ॥  १।२६।१८  ॥   

  

कामेति । कामरूपधरा ईप्सितस्वरूपधारणसमर्था अत एव सद्यः शीघ्रमनेकशः रूपाणि
कृत्वा अन्तर्धानं गता प्राप्ता यक्षी ताटका स्वमायया मोहयन्ती
मोहनानुकूलव्यापारं कुर्वती भैरवं भयङ्करमश्मवर्षं प्रसिद्धं विमुञ्चन्ती
विचचार । सार्धश्लोक एकान्वयी । हशब्दः प्रसिद्धौ  ॥  १।२६।१९,२०  ॥   

  

तत इति । ततः राक्षसीकृताश्मवर्षणानन्तरं समन्ततः चतुर्दिक्षु अश्मवर्षेण
कीर्यमाणौ तौ रामलक्ष्मणौ श्रीमान् तपःसम्पत्तिविशिष्टः गाधिसुतो
विश्वामित्रः दृष्ट्वा इदं वक्ष्यमाणं वचनमब्रवीत्  ॥  १।२६।२१  ॥   

  

तद्वचनमेवाह अलमिति । हे वीर ते तव घृणया कृपया अलं विशेषणमात्रत्याजनेपि
घृणां न कुरु इत्यर्थः । दुष्टचारिणी दोषविशिष्टाचरणशीला अत एव
यज्ञविघ्नकरी यक्षी ताटका पुरा राम पूर्वसन्ध्यायां मायया वर्धेत अतो
यावत्पुरा सन्ध्या प्रवर्तते प्रवर्तिष्यते तावदेवैषा ताटका वध्यताम् ।
तत्र हेतुः सन्ध्याकालेषु रक्षांसि दुर्धर्षाण्येव भवन्ति । वैशब्द एवार्थे
। "यावत्पुरानिपातयोः" इति विहितः प्रवर्तत इत्यत्र लट् द्वयोरेकत्रान्वयः
 ॥  १।२६।२२,२३  ॥   

  

इतीति । इति अनेन प्रकारेण उक्तः स रामः शब्दवेधित्वं श्रूयमाणः शब्दो
यस्मादुत्पन्नः तद्वेधित्वं गुणं दर्शयन्सन् अश्मवृष्ट्या तथा
अभिवर्षतीमभिवर्षन्तीं तां यक्षीं ताटकां सायकैः बाणैः रुरोध ।
वृष्टिप्रतिबन्धं चकारेत्यर्थः  ॥  १।२६।२४  ॥   

  

सेति । शरजालेन बाणसमूहेन रुद्धा मायाबलसमन्विता अन्तर्धानादिक्रियानिपुणा
सा ताटका विनेदुषी अतिनादं कुर्वती सती काकुत्स्थं रामं लक्ष्मणं च
अभिदुद्राव । अन्तर्धानं हित्वा रामसम्मुखं द्रुतं जगामेत्यर्थः  ॥  १।२६।२५
 ॥   

  

तामिति । विक्रान्तां प्रक्षिप्तामशनीं वज्रमिव वेगेनापतन्तीं तां ताटकां
शरेण उरसि विव्याध तताड । (ताडयामासेति युक्तम्) अतः सा ताटका ममार मं
शिवसन्निधिमार जगाम पपात च तद्देशं प्राप्य शिवसन्निधावपतदित्यर्थः । किञ्च
अपपातमम् अपगतः पातः पुनरावृत्तिर्यस्मात्स एव मः शिवस्तं
कैलासाद्रिमित्यर्थः । आर प्राप । बाणवेगेन तत्र प्रक्षिप्तेत्यर्थः । एतेन
स्त्रीत्वादेव त्वं न हतास्यतस्तत्र पुनर्न गन्तव्यमिति शिव उपदेक्ष्यतीति
हेतुर्व्यक्तः । अत एव ऽन ह्येनामुत्सहे हन्तुं स्त्रीस्वभावेन रक्षिताम्ऽ
इतिप्रतिज्ञया न विरोधः । अत एव ऽरामो द्विर्नाभिभाषतेऽ, इति सानुकूलमत एव
ऽसुन्दस्त्रीदमनप्रमोदमुदितादास्थाय विद्योदयं रामः सत्यवतीसुतादथ
गतस्तस्याश्रमं लीलया । क्लृप्ते कौशिकनन्दनेन च मखे
तत्रागतान्राक्षसान्हत्वा ऽमूमुचदाशुभाविविदसौ मारीचमुग्राकृतिम्ऽ इति
हनुमन्नाटकपद्यघटकीभूतसुन्दस्त्रीदमनप्रमोदमुदितादिति पद्यघटकदमनप्रयोगः
सङ्गच्छते । अन्यथा सुन्दस्त्रीहननप्रमोदमुदितादिति वदेदिति दिक् । ऽमो यमे
समये ऽपि स्याद्विषे च मधुसूदने । मा स्त्री पद्मालयायां
स्यात्पुल्ँलिङ्गश्चन्द्रशेखरेऽ इति मेदनी । अस्मिन्नर्थे चेवे ।
अशनीमित्यत्र "कृदिकारादक्तिनः" इति ङीप्  ॥  १।२६।२६  ॥   

  

तामिति । तदा पतनकाले भीमसङ्काशां भयङ्कररूपां हतां तां ताटकां दृष्ट्वा
सुरपतिरिन्द्रः सुराश्च काकुत्स्थं रामं साधु साध्विति समपूजयन् प्रशशंसुः
। चाप्यभिपूजन्निति भाट्टपाठः । अडभाव आर्ष इति तद्व्याख्या  ॥  १।२६।२७
 ॥   

  

उवाचेति । परमप्रीतः अतिप्रसन्नः सहस्राक्षः सहस्रनेत्रविशिष्टः पुरन्दर
इन्द्रः विश्वामित्रमुवाच । अथानन्तरं संहृष्टाः सर्वे सुराः देवाश्च
अब्रुवन् । एकस्य यौगिकत्वस्वीकारेण न पौनरुक्त्यम्  ॥  १।२६।२८  ॥   

  

तदुक्तिमेवाह मुने इति । हे मुने कौशिक भद्रं कल्याणं ते ऽस्तु यतः
सेन्द्रा इन्द्रसहिताः सर्वे  

मरुद्गणा वयमनेन ताटकाघातनेन कर्मणा तोषिताः । त्वयेति शेषः । अतः राघवे
रामे स्नेहं एतादृशः प्रियः विश्वामित्रस्य
कश्चिन्नास्तीत्येतद्गमकव्यापारविशेषं दर्शय प्रकटय  ॥  १।२६।२९  ॥   

  

तं व्यापारं बोधयन्त आहुः प्रजेति । हे ब्रह्मन् सत्यपराक्रमान्
कापट्यरहितपराक्रमविशिष्टान् तपोबलभृतः तपोबलेन पोषकान् प्रजापतेः
कृशाश्वस्य पुत्रान्राघवाय निवेदय  ॥  १।२६।३०  ॥   

  

कृशाश्वपुत्राः समर्पणीया इत्यत्र हेतुमाहुः पात्रेति । हे ब्रह्मन्
तवानुगमने वृतः अनुगमनविषयकवृत्तिविशिष्टः रामः ते तव पात्रभूतः
त्वत्कर्तृकदानसम्प्रदानत्वयोग्यः । राजसूनुना सुराणां महत्कार्यं
कर्तव्यमेव अतो ऽस्मै निवेदयेति पूर्वेणान्वयः । एकश्चकार एवार्थे, अपरो
हेत्वर्थे  ॥  १।२६।३१  ॥   

  

एवमिति । हृष्टाः सर्वे सुरा एवमनेन प्रकारेण विश्वामित्रमुक्त्वा पूजयन्तः
प्रशंसां कुर्वन्तः सन्तः विहायसं जग्मुः । ततो ऽनन्तरं सन्ध्या प्रवर्तते
प्रावर्तत । "वर्तमानसामीप्ये" इति लट्  ॥  १।२६।३२  ॥   

  

तत इति । ततो देवगमनानन्तरं ताटकावधतोषितः स्वप्रेरितरामकर्तृकताटकाताडनेन
तोषिताः सुरा येन स प्रीतो मुनिवरो विश्वामित्रो रामं मूर्ध्नि अवघ्राय इदं
वचनमब्रवीत्  ॥  १।२६।३३  ॥   

  

तद्वचनमेवाह इहेति । हे शुभदर्शन राम अद्य रजनीमिह वसाम श्वो ऽनागतेह्नि
प्रभाते प्रातःकाले तत्प्रसिद्धं मम आश्रमपदमत्यन्तश्रमनिवर्तकं स्थानं
गमिष्यामः । अनद्यतनत्वाविवक्षया लट्  ॥  १।२६।३४  ॥   

  

विश्वामित्रेति । विश्वामित्रवचः श्रुत्वा हृष्टो हर्षं प्राप्तो
दशरथात्मजो रामः तत्र प्रसिद्धे ताटकाया वने रजनीं सुखं यथा स्यात्तथा उवास
 ॥  १।२६।३५  ॥   

  

मुक्तेति । मुक्तशापं रहितोपद्रवम्, किञ्च मुक्ता रामबाणस्पर्शेन
स्वस्वरूपं प्राप्ता शापा शापविशिष्टा ताटका यस्मिन् तत्प्रसिद्धं वनं
तस्मिन् ताटकाहननाधारभूते अहनि दिने तदा ताटकाहननकाले एव रमणीयं चैत्ररथं
वनं यथा इव सुबभ्राज । तस्मिन्नेव तदहनीत्येतदग्रे
ऽचम्पकाशोकपुन्नागमल्लिकाभिः सुशोभितम् । चूतैश्च पनसैः पूगैर्नारिकेलैश्च
शोभितम्  ॥  वापीकूपतटाकैश्च दीर्घिकाभिरलङ्कृतम् । मल्लिकाहेमकूटैश्च
मण्डपैरुपशोभितम्  ॥ ऽ इति श्लोकद्वयं तीर्थभट्टटीकाङ्कितपुस्तके दृश्यते।
टीका तु नैतयोरिति दिक्  ॥   

१।२६।३६  ॥   

निहत्येति । तां प्रसिद्धां यक्षसुतां ताटकां पराक्रमात् परेषां महात्मनां
य आक्रमः पीडनं तस्मात्तन्निवृत्तये इत्यर्थः । निहत्य सुरसिद्धसङ्घैः
प्रशस्यमानः स रामः मुनिना सहैव तस्मिन्वने उवास । ततः प्रभातवेलां प्रति
प्रातःकाले बोध्यमानो मुनिना आसीदिति शेषः  ॥  १।२६।३७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे षड्विंशः
सर्गः  ॥  २६  ॥   

  

  


