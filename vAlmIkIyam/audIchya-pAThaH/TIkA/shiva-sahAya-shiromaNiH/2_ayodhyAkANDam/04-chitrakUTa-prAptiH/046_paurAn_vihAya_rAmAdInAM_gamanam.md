+++
title = "०४६ पौरान् विहाय रामादीनां गमनम्"
title_english = "046 Rama passes the night on the banks of Tamasa river"

+++


रामवृत्तं बोधयितुमाह-- तत इति । रम्यं रमणीयं तमसायाः नदीविशेषस्य
तीरमाश्रित्य सीतामुद्वीक्ष्य अवलोक्य सौमित्रिमिदं वचनमब्रवीत्  ॥  २।४६।१
 ॥   

  

तद्वचनमेवाह-- इयमिति । हे सौमित्रे वनवासस्य वनवाससम्बन्धिनी इयं पूर्वा
प्रथमा निशा प्रहिता प्राप्ता इतःप्रभृत्येव चतुर्दशवर्षगणना कर्तव्येति
तात्पर्यम् । अतः अवनं वनवासविरोधि वस्तु उत्कण्ठितुं स्मर्तुं नार्हसि ते
भद्रं कल्याणमेव सर्वत्रेति शेषः  ॥  २।४६।२  ॥   

  

पश्येति । समन्ततः चतुर्दिक्षु यथानिलयं स्वस्ववासस्थानमनतिक्रम्य
आयद्भिरागच्छद्भिः मृगद्विजैः मृगपक्षिभिः निलीनानि शून्यानि
मङ्गलकार्यरहितानि रुदन्तीवारण्यानि तमसातीरवनानि त्वं पश्य  ॥  २।४६।३  ॥   

  

अद्येति । सस्त्रीपुंसा स्त्रीपुंसैः सहिता "अचतुरविचतुर--" इत्यच् ।
अयोध्या अस्माञ्छोचिष्यति  ॥  २।४६।४  ॥   

  

शोके हेतुं वदन्नाह-- अनुरक्ता इति । बहुभिर्गुणैरुपलक्षितान्राजादीन्मनुजा
अयोध्यावासिजनाः अनुरक्तास्तद्विषयकातिस्नेहवन्तः सन्तीति शेषः  ॥  २।४६।५
 ॥   

  

पितरमिति । यशस्विनीमतियशोविशिष्टामनुशोचामि । ननु किमर्थमनुशोचसीत्यत आह--
नौ अस्मदर्थमभीक्ष्णशः वारंवारं रुदन्तौ तौ मातापितरौ अन्धौ नापि भवेतां
बहिर्दृष्टितां नापि निवर्तेयातामित्यर्थः । किञ्च अन्धौ
अस्मद्विषयकद्वेषवत्तासम्भावनया बहूनां चक्षुरपहारकौ नापि भवेतां
तेनापहारकत्वेन मत्पित्रोर्दोषस्पर्शित्वं स्यादिति पश्चात्तापः सूचितः ।
अपिः सम्भावनार्थकः  ॥  २।४६।६  ॥   

  

वस्तुतस्त्वेवं न भवितेति बोधयन्नाह-- भरत इति ।
धर्मार्थकामसहितैर्धर्मादिबोधकैर्वाक्यैः आश्वासयिष्यति  ॥  २।४६।७  ॥   

  

भरतस्येति । अनृशंसत्वं सर्वकालं क्रूरतासंसर्गरहितत्वं क्रूरताविरोधित्वं
वा सञ्चिन्त्य संस्मृत्य नानुशोचामि  ॥  २।४६।८  ॥   

  

लक्ष्मणोपकृतिं बोधयन्नाह-- त्वयेति । अनुव्रजता अनुगमनं कुर्वता त्वया
कार्यमस्माभिः कर्तव्यं कृतं साधितमन्यथा वैदेह्या रक्षणार्थं सहायता
सहायसमूहः अन्वेष्टव्या अन्वेषणीया स्यादिति शेषः । तेन सहायसमूहसामर्थ्यं
लक्ष्मणे एव दर्शितमिति व्यक्तम्  ॥  २।४६।९  ॥   

  

तात्कालिककर्तव्यं बोधयन्नाह-- अद्भिरिति । अद्भिर्जलैरेव इमां निशां
वत्स्यामि एवेन भक्षणान्तरव्यावृत्तिः तत्र हेतुः विविधे अनेकप्रकारे वन्ये
भक्ष्यफलादौ सत्यपि एतज्जलमात्रभक्षणमेव अद्य अस्यां रात्रौ रोचते । एतेन
तमसायास्तीर्थत्वात्तदुपवासविधिः कृत इति व्यक्तं तेन तस्य मर्यादापालकत्वं
ध्वनितम्  ॥  २।४६।१०  ॥   

  

एवमिति । सौमित्रिमेवमुक्त्वा अश्वेषु अश्वरक्षणेषु अप्रमत्तस्त्वं भवेति
सुमन्त्रमुवाच  ॥  २।४६।११  ॥   

  

स इति । स सुमन्त्रः अश्वान्संयम्य यथोचतं बन्धनं प्रापय्य
प्रभूतयवसान्बहुघासान्कृत्वा तदग्रे संस्थाप्य प्रत्यनन्तरः रामं
प्रत्यासन्नो बभूव  ॥  २।४६।१२  ॥   

  

उपास्येति । उपागतां रात्रिं दृष्ट्वा सौमित्रिणा सह सूतः शिवां
कल्याणप्रदां सन्ध्यामुपास्य सन्ध्याविधिं समानयेत्यर्थः । विद्यमानस्य
रामस्य शयनं शयनयोग्यस्थलं चक्रे । विद्यमानस्येति
ल्यबन्तार्थान्वयार्थमध्याहृतम्  ॥  २।४६।१३  ॥   

  

तामिति । सौमित्रिणा सार्धं सूतेन वृक्षदलैः वृक्षपर्णैः वृत्ता
रचितामित्यर्थः । तां शय्यां वीक्ष्य सभार्यो रामः संविवेश  ॥  २।४६।१४  ॥   

  

सभार्यमिति । सम्प्रेक्ष्य समवलोक्य विविधान् अनेकप्रकारान्रामस्य
गुणाल्ँलक्ष्मणः कथयामास  ॥  २।४६।१५  ॥   

  

जाग्रत इति । सूतस्य सुमन्त्राय रामस्य गुणान् ब्रुवतः अत एव तां रात्रिं
जाग्रतः सौमित्रेः रविरुदितः । "षष्ठी चानादरे" इति षष्ठी ।
"कालाध्वनोरत्यन्तसंयोगे" इति द्वितीया । सूतस्येत्यत्र सम्बन्धसामान्ये
षष्ठी  ॥  २।४६।१६  ॥   

  

गोकुलेति । गोकुलाकुलतीरायाः गोसमूहः व्याप्ततीरविशिष्टायाः तमसायाः
विदूरतः ष्ठीवनादिहेतुकापचारभिया किञ्चिद्दूरे तां रात्रिमवसत्  ॥  २।४६।१७
 ॥   

  

उत्थायेति । ताः सुप्ताः प्रकृतीः प्रजाः निशाम्य दृष्ट्वा लक्ष्मणमब्रवीत्
 ॥  २।४६।१८  ॥   

  

तदाकारमाह-- अस्मदिति । अस्मद्व्यपेक्षानस्मद्विषयकात्यपेक्षाविशिष्टानत एव
गृहेषु अपिना पुत्रादिषु निर्व्यपेक्षानपेक्षारहितान् अत एव वृक्षमूलेषु
संसुप्तान् अध्वश्रमादेतावत्कालपर्यन्तमपि स्वापविशिष्टान्पौरान्पश्य
विशेष्यमध्याहृतम्  ॥  २।४६।१९  ॥   

  

यथेति । यथा येन प्रकारेण अस्मन्निवर्तने
अस्मत्कर्तृककिञ्चिज्जनबोधितनिवृत्तौ नियमं नियोगं कुर्वन्ति तथा प्राणानपि
न्यसिष्यन्ति त्यक्ष्यन्ति ज्ञातवियोगे सतीति शेषः । निश्चयं
सहगमनकृतनियोगं तु न त्यक्ष्यन्ति । एतेन एतन्निवारणे यत्नो ऽन्वेषणीय इति
ध्वनितम्  ॥  २।४६।२०  ॥   

  

तात्कालिकस्वकर्तव्यमाह-- यावदिति । यावत् यावत्कालं वयं
लघुसंसुप्तास्तावत्कालं द्वित्रिघटिकयेत्यर्थः । रथमारुह्य अकुतोभयं सर्वतो
भयरहितं पन्थानं गच्छाम । एतेन तमसातद्दक्षिणतटादारभ्य किञ्चिद्दूरं
प्रशस्तो मार्गो नास्तीति व्यक्तम्  ॥  २।४६।२१  ॥   

  

ननु पुरवासिनां का गतिरित्यत आह-- अत इति । स्वप हे स्वकीयरक्षक लक्ष्मण
अतः मध्ये सुमार्गाभावाद्धेतोः भूयो ऽधिकं मामनुरक्ता अपि
इक्ष्वाकुपुरवासिनः इदानीं मां न ईयुः आगच्छेयुः । इदानीमित्यनेन भरतेन सह
आगन्तार इति सूचितम्  ॥  २।४६।२२  ॥   

  

ननु सहगमने का क्षतिरित्यत आह-- पौरा इति । नृपात्मजैः
आत्मकृतात्स्वकारणकादपि दुःखात्पौराविप्रमोच्याः आत्मना स्वेनापि कृतेन
दुःखेन पुरवासिनो न योज्याः । एतेन सह गमने तेषां दुःखातिशयो भवितेति
ध्वनितं तेन रामस्य दयालुत्वातिशयो व्यक्तः  ॥  २।४६।२३  ॥   

  

अब्रवीदिति । हे प्राज्ञ येन प्रकारेण भवता उक्तं तथा मे रोचते अतः
क्षिप्रमारुह्यतां रथ इति शेषः इति लक्ष्मणो राममबव्रीत्  ॥  २।४६।२४  ॥   

  

अथेति । प्रभो हे समर्थ सूत रथः शीघ्रं संयुज्यतां ततस्तेन रथेन इतः
अस्मात्स्थानाच्छीघ्रं गमिष्यामि इति रामः सूतमब्रवीत्  ॥  २।४६।२५  ॥   

  

सूत इति । ततः रामोक्त्यनन्तरं त्वरितः वेगवान् सूतः हयोत्तमैः रामस्य
स्यन्दनं योजयित्वा प्राञ्जलिः सन्प्रत्यवेदयदबोधयत्  ॥  २।४६।२६  ॥   

  

बोधनप्रकारमाह-- अयमिति । हे महाबाहो अयं रथो युक्तः अश्वैः योजितः
अतस्त्वरया वेगेन आरोह त्वमिति शेषः  ॥  २।४६।२७  ॥   

  

तमिति । सपरिच्छदः धनुरादिसामग्रीसहितो राघवः स्यन्दनमधिष्ठाय
शीघ्रगामतिवेगवतीमाकुलावर्ताम् आकुला व्याप्ता आवर्ता यस्यां तां तमसां
नदीमतरत्  ॥  २।४६।२८  ॥   

  

स इति । महाबाहुः स रामः महाप्रशंसनीयेन घट्टेनेत्यर्थः । सन्तीर्य
तमसामिति शेषः । भयदर्शिनां भीतिमतामपि अभयं भयनिवर्तकं शिवं मार्गं
प्रापद्यत प्राप्नुमैच्छत्  ॥  २।४६।२९  ॥   

  

मोहनार्थमिति । हे सारथे रथमारुह्य उदङ्मुखः सन्पौराणां
पाटलिपुत्रदेशादागतानामश्वानां  

मोहनार्थं मोहजनितातिवेगकुटिलगतिनिवृत्त्यर्थं त्वं प्रयाहि अतिवेगेनाधान्
गमयेत्यर्थः । इति वचः सूतं रामो ऽब्रवीत् । एतेन तमसोत्तरणानन्तरं रामो
रथादवततारेति सूचितं तेन स्वस्योदङ्मुखगमने व्रतभङ्गः स्यादिति हेतुः
सूचितः । "पुरं नपुंसकं गेहे देहपाटलिपुत्रयोः" इति मेदिनी  ॥  २।४६।३०  ॥   

  

ननूदङ्मुखगमनानन्तरं किं कर्तव्यमित्यत आह-- मुहूर्तमिति । त्वरितं शीघ्रं
यथा स्यात्तथा मुहूर्तं गत्वा उत्तरदक्षिणक्रमेण पुनः पुनर्यात्वा पुनः रथं
निवर्तय मत्समीपं प्रापयेत्यर्थः । एवं गमनस्य प्रयोजनं पुनराह-- यथा येन
प्रकारेण पौराः अश्वमार्गावगतिसम्पत्तिं न विद्युः संस्मरेयुः त्वं तथा
कुरु  ॥  २।४६।३१  ॥   

  

रामस्येति । वचो वचनं श्रुत्वा स सारथिस्तथा चक्रे अतिवेगेन
मुहूर्तमुदङ्मुखं गत्वा रामसमीपं पुनः प्रापेत्यर्थः । प्रत्यागम्य
रामसमीपं प्राप्य स्यन्दनं रामस्य रामाय प्रत्यवेदयत् आरोहणार्थं
प्रार्थयदित्यर्थः  ॥  २।४६।३२  ॥   

  

ताविति । तदा सूतप्रार्थनानन्तरकाले ससीतौ सीतासहितौ रघुवंशवर्धनौ तौ
रामलक्ष्मणौ सम्प्रयुक्तं सारथिना सम्यक्प्रदर्शितं रथं समास्थितौ
बभूवतुरिति शेषः । ततः रामप्ररोहणानन्तरं येन पथा अध्वना तपोवनं प्राप्यते
इति शेषः । तेन पथा स सारथिस्तुरङ्गमान् प्रचोदयामास  ॥  २।४६।३३  ॥   

  

तत इति । ससारथिः सारथिसहितो दाशरथिः रामः रथं समास्थाय ततस्तमसातीराद्वनं
ययौ तं रामाधिष्ठितरथं तु सः सारथिः प्रयाणमाङ्गल्यनिमित्तदर्शनात्प्रयाणे
यन्माङ्गल्यं तस्य यन्निमित्तं
तद्दर्शनात्सुशकुनपक्ष्यादिदर्शनार्थमुदङ्मुखं चकार । तेन प्रयाणे
मङ्गलसूचकः कश्चन पक्ष्यादिरुदीच्यां स्थित इति सूचितम् । किञ्च
प्रयाणमाङ्गल्यनिमित्ते यद्दर्शनमुदङ्मुखीभूय गन्तव्यमिति बोधकशास्त्रं
तस्मात्  ॥  २।४६।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षट्चत्वारिंशः सर्गः  ॥  २।४६  ॥   

  

  


