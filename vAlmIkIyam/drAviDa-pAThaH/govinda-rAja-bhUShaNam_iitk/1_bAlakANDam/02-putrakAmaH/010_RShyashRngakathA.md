+++
title = "०१० ऋष्यशृङ्गकथा"
title_english = "010 Rishyasringa enticed and brought from woods"

+++


सुमन्त्रश्चोदितो राज्ञा प्रोवाचेदं वचस्तथा ।  

यथर्श्यशृङ्गस्त्वानीतः शृणु मे मन्त्रिभिः स ह  ॥  १।१०।१  ॥   

सुमन्त्र इत्यादि । मे मत्तः, स ऋश्यशृङ्गः यथा मन्त्रिभिरानीतः तथा शृणु ।
हेति प्रसिद्धौ  ॥  १।१०।१  ॥   

  

रोमपादमुवाचेदं सहामात्यपुरोहितः ।  

उपायो निरपायो ऽयमस्माभिरभिचिन्तितः  ॥  १।१०।२  ॥   

रोमेति । निरपायः अव्यभिचारिफलः  ॥  १।१०।२  ॥   

  

ऋश्यशृङ्गो वनचरस्तपःस्वाध्यायने रतः ।  

अनभिज्ञः स नारीणां विषयाणां सुखस्य च  ॥  १।१०।३  ॥   

ऋश्यशृङ्ग इति । तपःस्वाध्यायने तपःस्वाध्याययोः । "सर्वो द्वन्द्वो
विभाषयैकवद्भवति" इत्येकवद्भावः । "अन्येषामपि दृश्यते" इति दीर्घः । तेन
पुराणेतिहासादिमुखेनापि न स्त्रीस्वरूपं जानातीति भावः । नारीणामनभिज्ञ इति
कर्मणि षष्ठी । विषयाणां शब्दस्पर्शरूपरसगन्धानां सम्बन्धिनः सुखस्य
चानभिज्ञश्च भवति  ॥  १।१०।३  ॥   

  

इन्द्रियार्थैरभिमतैर्नरचित्तप्रमाथिभिः ।  

पुरमानाययिष्यामः क्षिप्रं चाध्यवसीयताम्  ॥  १।१०।४  ॥   

इन्द्रियेति । नरचित्तप्रमाथिभिः नरचित्ताकर्षकैः, तमिति शेषः । क्षिप्रं
शीघ्रमानाययिष्यामः । अध्यवसीयतां निश्चीयताम्, अस्मदुक्तप्रकार इति शेषः
 ॥  १।१०।४  ॥   

  

गणिकास्तत्र गच्छन्तु रूपवत्यः स्वलङ्कृताः ।  

प्रलोभ्य विविधोपायैरानयिष्यन्ति सत्कृताः  ॥  १।१०।५  ॥   

के इन्द्रियार्थाः, कथं तैरानयनम् ? तत्राह गणिका इति । गणिकाः वेश्याः ।
प्रलोभ्य वञ्चयित्वा सत्कृताः अस्माभिः कृतबहुमानाः, ऋश्यशृङ्गेण वा  ॥ 
१।१०।५  ॥   

  

श्रुत्वा तथेति राजा च प्रत्युवाच पुरोहितम् ।  

पुरोहितो मन्त्रिणश्च तथा चक्रुश्च ते तदा ।  

वारमुख्यास्तु तच्छ्रुत्वा वनं प्रविविशुर्महत्  ॥  १।१०।६  ॥   

श्रुत्वेति । राजा पुरोहितं तथेति प्रत्युवाच । पुरोहितो ऽपि
मन्त्रिणस्तथेति प्रत्युवाच । ते च मन्त्रिणस्तथा चक्रुः, तेषामेवाधिकारात्
वारमुख्याः प्रेषयामासुरित्यर्थः  ॥  वारेति अर्द्धमेकम् । वारशब्देन  

वारस्त्रिय उच्यन्ते, नामैकदेशे नामग्रहणात्  ॥  १।१०।६  ॥   

  

आश्रमस्याविदूरे ऽस्मिन् यत्नं कुर्वन्ति दर्शने ।  

ऋषिपुत्रस्य धीरस्य नित्यमाश्रमवासिनः  ॥  १।१०।७  ॥   

आश्रमस्येति । अस्मिन्वने आश्रमस्याविदूरे । दर्शने ऋष्यशृङ्गदर्शने ।
यत्नम् अवधानम्, कुर्वन्ति अकुर्वन् । ऋषिपुत्रस्येत्यादिविशेषणत्रयं
यत्नस्य कर्तव्यत्वे हेतुः  ॥  १।१०।७  ॥   

  

पितुः स नित्यसन्तुष्टो नातिचक्राम चाश्रमात्  ॥  १।१०।८  ॥   

उक्तहेतुं विवृणोति पितुरित्यर्द्धेन । पितुः सकाशान्नित्यसन्तुष्टः ।
पितृशुश्रूषणैकरत इत्यर्थः  ॥  १।१०।८  ॥   

  

न तेन जन्मप्रभृति दृष्टपूर्वं तपस्विना ।  

स्त्री वा पुमान् वा यच्चान्यत्सर्वं नगरराष्ट्रजम्  ॥  १।१०।९  ॥   

हेत्वन्तरमाह न तेनेति । जन्मप्रभृति जन्मारभ्य, नगरजमश्वादि, राष्ट्रजं
कुक्कुटादि  ॥  १।१०।९  ॥   

  

ततः कदाचित्तं देशमाजगाम यदृच्छया ।  

विभण्डकसुतस्तत्र ताश्चापश्यद्वराङ्गनाः  ॥  १।१०।१०  ॥   

तत इति । यदृच्छया दैववशात्  ॥  १।१०।१०  ॥   

  

ताश्चित्रवेषाः प्रमदा गायन्त्यो मधुरस्वरैः ।  

ऋषिपुत्रमुपागम्य सर्वा वचनमब्रुवन्  ॥  १।१०।११  ॥   

ता इति । चित्रवेषाः नानालङ्काराः  ॥  १।१०।११  ॥   

  

कस्त्वं किं वर्तसे ब्रह्मन् ज्ञातुमिच्छामहे वयम् ।  

एकस्त्वं विजने घोरे वने चरसि शंस नः  ॥  १।१०।१२  ॥   

कस्त्वमिति । कस्त्वं किञ्जातिः, कस्य पुत्र इत्यर्थः । किं किमर्थं वर्तसे
। इच्छामह इत्यात्मनेपदमार्षम् । भवान् किञ्जातिः किन्नामधेयः कस्य पुत्रः
त्वं घोरे ऽस्मिन्वने किमर्थं वर्तसे किमर्थमेकश्चरसीति योजना  ॥  १।१०।१२
 ॥   

  

अदृष्टरूपास्तास्तेन काम्यरूपा वने स्त्रियः ।  

हार्दात्तस्य मतिर्जाता ह्याख्यातुं पितरं स्वकम्  ॥  १।१०।१३  ॥   

अदृष्टेति । यस्मात्कारणात् काम्यरूपाः काम्यमानरूपाः ताः । स्त्रियो वने
तेनादृष्टरूपाः तस्मात् हार्दात् दर्शनजस्नेहात्, स्वकं पितरं पित्रादिकम्
आख्यातुं मतिर्जाता  ॥  १।१०।१३  ॥   

  

पिता विभण्डको ऽस्माकं तस्याहं सुत औरसः ।  

ऋश्यशृङ्ग इति ख्यातं नाम कर्म च मे भुवि  ॥  १।१०।१४  ॥   

पितेति । अस्माकमिति मृगाद्यपेक्षया बहुवचनम् । किं तद्वद्गौणः पुत्रो ऽसि
? नेत्याह औरस इति । पुरा किल महाभूततटाकाख्ये सरसि उपस्पृशतो विभण्डकस्य
उर्वशीं दृष्ट्वा रेतो ऽस्खलत् । तन्मृगी जलेन सह पीत्वा गर्भिण्यासीत् ।
तस्यां जातः ऋश्यमृगतुल्यशृङ्गत्वाद्दृश्यशृङ्गाख्यो ऽभूदिति पौराणिकी कथा
। मे ऋश्यशृङ्गेति नाम ख्यातम् । मे तपोरूपं कर्म च भुवि वनभुवि ख्यातम्  ॥ 
१।१०।१४  ॥   

  

इहाश्रमपदो ऽस्माकं समीपे शुभदर्शनाः ।  

करिष्ये वो ऽत्र पूजां वै सर्वेषां विधिपूर्वकम्  ॥  १।१०।१५  ॥   

इहेति । इह वनसमीपे प्रदेशे । अस्माकमाश्रमपदः । पुंस्त्वमार्षम् । अत्र वः
पूजां करिष्ये, आगन्तव्यमिति भावः । सर्वेषामिति पुल्ँलिङ्गनिर्देशः
स्त्रीस्वरूपापरिज्ञानकृतः  ॥  १।१०।१५  ॥   

  

ऋषिपुत्रवचः श्रुत्वा सर्वासां मतिरास वै ।  

तदाश्रमपदं द्रष्टुं जग्मुः सर्वाश्च तेन ताः  ॥  १।१०।१६  ॥   

ऋषीति । द्रष्टुं मतिरास अभूत् । अस्तेर्भूभावाभाव आर्षः । तेन सह
तदाश्रमपदं जग्मुश्च  ॥  १।१०।१६  ॥   

  

आगतानां ततः पूजामृषिपुत्रश्चकार ह ।  

इदमर्घ्यमिदं पाद्यमिदं मूलमिदं फलम्  ॥  १।१०।१७  ॥   

आगतानामिति । आगतानाम् आश्रमपदमागतानाम्, अन्ते इतिकरणं द्रष्टव्यम्  ॥ 
१।१०।१७  ॥   

  

प्रतिगृह्य तु तां पूजां सर्वा एव समुत्सुकाः ।  

ऋषेर्भीतास्तु शीघ्रं ता गमनाय मतिं दधुः  ॥  १।१०।१८  ॥   

प्रतिगृह्येति । समुत्सुकाः तत्संलापसाभिलाषाः ताः सर्वाः तां पूजाम्
ऋषिपुत्रदत्तां पूजाम् । प्रतिगृह्य ऋषेर्विभण्डकाद्भीतास्सत्यः शीघ्रं
गमनाय मतिं दधुः  ॥  १।१०।१८  ॥   

  

अस्माकमपि मुख्यानि फलानीमानि वै द्विज ।  

गृहाण प्रति भद्रं ते भक्षयस्व च मा चिरम्  ॥  १।१०।१९  ॥   

अस्माकमिति । प्रतिगृहाणेत्यन्वयः । "छन्दसि परे ऽपि" इति
प्रतीत्यस्योपसर्गस्य धातोरुपरिष्टात्प्रयोगः । "छन्दोवत्पुराणानि भवन्ति"
इति न्यायात् । मा चिरं विलम्बं मा कुरु  ॥  १।१०।१९  ॥   

  

ततस्तास्तं समालिङ्ग्य सर्वा हर्षसमन्विताः ।  

मोदकान् प्रददुस्तस्मै भक्षांश्च विविधान् शुभान्  ॥  १।१०।२०  ॥   

तत इति । अत्रादौ इत्युक्त्वेत्युपस्कार्यम्, स्नेहिजनवत्
वशीकारार्थमालिङ्ग्य  ॥  १।१०।२०  ॥   

  

तानि चास्वाद्य तेजस्वी फलानीति स्म मन्यते ।  

अनास्वादितपूर्वाणि वने नित्यनिवासिनाम्  ॥  १।१०।२१  ॥   

तानीति । वने नित्यनिवासिनाम् अनास्वादितपूर्वाणि तैः पूर्वमनास्वादितानि
फलानीमानीति मन्यते स्म । अपूर्वरसत्वात् "पूरणगुण " इति समासप्रतिषेधादेव
ज्ञापकात् तृतीयार्थे षष्ठी  ॥  १।१०।२१  ॥   

  

आपृच्छ्य तु तदा विप्रं व्रतचर्यां निवेद्य च ।  

गच्छन्ति स्मापदेशात्ताः भीतास्तस्य पितुः स्त्रियः  ॥  १।१०।२२  ॥   

आपृच्छ्येति । व्रतचर्यां निवेद्य अस्माभिः किञ्चिद्व्रतमनुष्ठेयमस्तीति
व्रतानुष्ठानं निवेद्य, तस्मादपदेशाद्व्याजात् । तस्य पितुर्भीताः सत्यो
गच्छन्ति स्म  ॥  १।१०।२२  ॥   

  

गतासु तासु सर्वासु काश्यपस्यात्मजो द्विजः ।  

अस्वस्थहृदयश्चासीद्दुःखं स्म परिवर्तते  ॥  १।१०।२३  ॥   

गतास्विति । काश्यपस्य कश्यपपुत्रस्य विभण्डकस्य, अस्वस्थहृदयः
कर्षितचित्तः दुःखं यथा भवति तथा परिवर्त्तते स्म सञ्चरति स्म  ॥  १।१०।२३
 ॥   

  

ततो ऽपरेद्युस्तं देशमाजगाम स वीर्यवान् ।  

मनोज्ञा यत्र ता दृष्टा वारमुख्याः स्वलङ्कृताः  ॥  १।१०।२४  ॥   

तत इति । ततः अस्वस्थचित्तत्वाद्धेतोः  ॥  १।१०।२४  ॥   

  

दृष्टैव च तदा विप्रमायान्तं हृष्टमानसाः ।  

उपसृत्य ततः सर्वास्तास्तमूचुरिदं वचः  ॥  १।१०।२५  ॥   

दृष्ट्वेति स्पष्टम्  ॥  १।१०।२५  ॥   

  

एह्याश्रमपदं सौम्य ह्यस्माकमिति चाब्रुवन् ।  

तत्राप्येष विधिः श्रीमान् विशेषेण भविष्यति  ॥  १।१०।२६  ॥   

एहीति । अस्माकमाश्रमपदमेहीति पूर्वेणान्वयः । तत्रापि श्रीमान्
समृद्धिमान् एष विधिः सत्कारः स्वदेशत्वाद्विशेषेण भविष्यति इति
चाब्रुवन्निति योजना  ॥  १।१०।२६  ॥   

  

श्रुत्वा तु वचनं तासां सर्वासां हृदयङ्गमम् ।  

गमनाय मतिं चक्रे तं च निन्युस्तदा स्त्रियः  ॥  १।१०।२७  ॥   

श्रुत्वेति । हृदयङ्गमं मनोज्ञम् । खश्प्रकरणे "गमेः सुप्युपसङ्ख्यानम्"
इति खश् । निन्युः नावमारोप्य गङ्गाप्रवाहेणेति शेषः । तथैव भारते
प्रतिपादनात्  ॥  १।१०।२७  ॥   

  

तत्र चानीयमाने तु विप्रे तस्मिन् महात्मनि ।  

ववर्ष सहसा देवो जगत्प्रह्लादयंस्तदा  ॥  १।१०।२८  ॥   

तत्रेति । तत्र अङ्गदेश इत्यर्थः  ॥  १।१०।२८  ॥   

  

हर्षेणैवागतं विप्रं विषयं स्वं नराधिपः ।  

प्रत्युद्गम्य मुनिं प्रह्वः शिरसा च महीं गतः  ॥  १।१०।२९  ॥   

हर्षेणेति । स्वं विषयं स्वदेशम्, प्रह्वः विनीतः  ॥  १।१०।२९  ॥   

  

अर्घ्यं च प्रददौ तस्मै न्यायतः सुसमाहितः ।  

वव्रे प्रसादं विप्रेन्द्रान्मा विप्रं मन्युराविशत्  ॥  १।१०।३०  ॥   

अर्घ्यं चेति । अर्घः पूजा तदर्थमुदकमर्ध्यम्, "पादार्घाभ्यां च" इति
यत्प्रत्ययः । न्यायतः शास्त्रक्रमेण । विप्रेन्द्रात् ऋश्यशृङ्गात् ।
प्रसादं गणिकाभिः प्रलोभ्यानयनकृतकोपनिवृत्तिं वव्रे । कथं वव्रे ? विप्रं
त्वां मन्युः कोपो माविशेदिति, माविशत्वित्यर्थः । लकारव्यत्ययः । यद्वा
विप्रं विभण्डकं मन्युः पुत्रविश्लेषकृतः कोपःमाविशेदिति । एवं प्रसादनादेव
विभण्डको न चुकोप पुत्रप्रसादवरणादेव पिता त्रिलोकज्ञस्तुष्यतीति पूर्वमेव
मन्त्रिभिर्निर्णीतं चेति बोध्यम् । कथमन्यथा उपायं चिन्तयन्तः प्राज्ञाः
अपायमपि न चिन्तयेयुः  ॥  १।१०।३०  ॥   

  

अन्तःपुरं प्रविश्यास्मै कन्यां दत्त्वा यथाविधि ।  

शान्तां शान्तेन मनसा राजा हर्षमवाप सः  ॥  १।१०।३१  ॥   

अन्तःपुरमिति । प्रविश्य तेन सहेति सिद्धम् । शान्तेन निर्दुःखेन
मनसोपलक्षितः । प्रसादकार्योपदर्शनात् प्रसन्नत्वं सिद्धम्  ॥  १।१०।३१  ॥   

  

एवं स न्यवसत्तत्र सर्वकामैः सुपूजितः  ॥  १।१०।३२  ॥   

\[ऋश्यशृङ्गो महातेजाश्शान्तया सह भार्यया ।\]  

इत्यार्षे श्रीरामायणे वाल्मीकीये आदिकाव्ये बालकाण्डे दशमः सर्गः  ॥  १०
 ॥   

एवमिति । एवं सर्वकामैः सुपूजितः । तत्र रोमपादान्तःपुरे  ॥  १।१०।३२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने  

दशमःसर्गः  ॥  १०  ॥   

  


