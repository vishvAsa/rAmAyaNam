+++
title = "०१६ पायसप्रदानम्"
title_english = "016 yajna purusha presents divine dessert as fruit of ritual"

+++


ततो नारायणो विष्णुर्नियुक्तः सुरसत्तमैः ।  

जानन्नपि सुरानेवं श्लक्ष्णं वचनमबव्रीत्  ॥  १।१६।१  ॥   

एवं मनुष्यलोके दशरथपुत्रत्वेनावतीर्य रावणवधः कर्तव्य इत्युक्तम्, तत्र
किं मया उपेन्द्रादिवत् स्वस्वरूपेण स्थातव्यम्, उत प्रकारान्तरेणेति
भगवान् बहुमानार्थं पृच्छति तत इत्यादि । न रिष्यन्ति न नश्यन्तीति नराः,
नित्यवस्तूनि । "अन्येभ्यो ऽपि दृश्यते" इति डप्रत्ययः । सुप्सुपेति
नगनैकादिवत् समासः । नराणां समूहो नारम् । "तस्य समूहः" इत्यण् । नारमयनं
वासस्थानं यस्यासौ नारायणः । "पूर्वपदात्सञ्ज्ञायामगः" इति णत्वम् ।
सर्वान्तर्यामीत्यर्थः । यद्वा नाराणामयनं नारायणः । इध्मव्रश्चनः पलाशशातन
इत्यादिवल्ल्युडन्तस्यापि पुल्ँलिङ्गत्वम्, एवं सर्वस्मात्परो ऽपि
सुरसत्तमैः नियुक्त इत्याश्रितपारतन्त्र्यमुच्यते । तादृशो विष्णुः
जानन्नपि उत्तरनिश्चयज्ञो ऽपि सम्मानार्थं श्लक्ष्णं मधुरं वचनमब्रवीत्  ॥ 
१।१६।१  ॥   

  

उपायः को वधे तस्य राक्षसाधिपतेस्सुराः ।  

यमहं तं समास्थाय निहन्यामृषिकण्टकम्  ॥  १।१६।२  ॥   

उपाय इति । आस्थाय स्वीकृत्य यमुपायमास्थाय तं निहन्यां स उपायः क
इत्यन्वयः  ॥  १।१६।२  ॥   

  

एवमुक्ताः सुराः सर्वे प्रत्यूचुर्विष्णुमव्ययम् ।  

मानुषीं तनुमास्थाय रावणं जहि संयुगे  ॥  १।१६।३  ॥   

एवमिति । मानुषीं न तु दैवीम्  ॥  १।१६।३  ॥   

  

स हि तेपे तपस्तीव्रं दीर्घकालमरिन्दम ।  

येन तुष्टो ऽभवद्ब्रह्मा लोककृल्लोकपूर्वजः  ॥  १।१६।४  ॥   

तत्र हेतुमाह स हीति । लोककृत्वे हेतुः लोकपूर्वज इति । लोकशब्दो ऽत्र
देवादिजनपरः  ॥  १।१६।४  ॥   

  

सन्तुष्टः प्रददौ तस्मै राक्षसाय वरं प्रभुः ।  

नानाविधेभ्यो भूतेभ्यो भयं नान्यत्र मानुषात्  ॥  १।१६।५  ॥   

सन्तुष्ट इति । मानुषादन्यत्र मानुषं विना । नानाविधेभ्यो भूतेभ्यो भयं
नेति वरं प्रददावित्यन्वयः  ॥  १।१६।५  ॥   

  

अवज्ञाताः पुरा तेन वरदाने हि मानवाः  ॥  १।१६।६  ॥   

अभयं कुतो न दत्तं मानुषेभ्य इत्यत्राह अवज्ञाता इति  ॥  १।१६।६  ॥   

  

एवं पितामहात्तस्माद्वरं प्राप्य स दर्पितः ।  

उत्सादयति लोकाँस्त्रीन् स्त्रियश्चाप्यवकर्षति  ॥  १।१६।७  ॥   

एवमिति । दर्पितः सञ्जातदर्पः  ॥  १।१६।७  ॥   

  

तस्मात्तस्य वधो दृष्टो मानुमेभ्यः परन्तप ।  

इत्येतद्वचनं श्रुत्वा सुराणां विष्णुरात्मवान् ।  

पितरं रोचयामास तदा दशरथं नृपम्  ॥  १।१६।८  ॥   

प्रकृतमुपसंहरति तस्मादिति । इतीति । पितरमिति मनुष्यरूपेणावतरितुमिति शेषः
 ॥  १।१६।८  ॥   

  

स चाप्यपुत्रो नृपतिस्तस्मिन् काले महाद्युतिः ।  

अयजत्पुत्रियामिष्टिं पुत्रेप्सुररिसूदनः  ॥  १।१६।९  ॥   

स चापीति । तस्मिन् काले भगवदवतितीर्षाकाले । पुत्रियामित्यत्र ह्रस्व
आर्षः  ॥  १।१६।९  ॥   

  

स कृत्वा निश्चयं विष्णुरामन्त्र्य च पितामहम् ।  

अन्तर्धानं गतो देवैः पूज्यमानो महर्षिभिः  ॥  १।१६।१०  ॥   

स इति । निश्चयं मनुष्यभूत एवावतरिष्यामीति निश्चयम् । आमन्त्र्य
साधयामीत्युक्त्वा  ॥  १।१६।१०  ॥   

  

ततो वै यजमानस्य पावकादतुलप्रभम् ।  

प्रादुर्भूतं महद्भूतं महावीर्यं महाबलम्  ॥  १।१६।११  ॥   

कृष्णरक्ताम्बरधरं रक्ताक्षं दुन्दुभिस्वनम् ।  

स्निग्धहर्यक्षतनुजश्मश्रुप्रवरमूर्द्धजम्  ॥  १।१६।१२  ॥   

शुभलक्षणसम्पन्नं दिव्याभरणभूषितम् ।  

शैलशृङ्गसमुत्सेधं दृप्तशार्दूलविक्रमम्  ॥  १।१६।१३  ॥   

दिवाकरसमाकारं दीप्तानलशिखोपमम् ।  

तप्तजाम्बूनदमयीं राजतान्तपरिच्छदाम्  ॥  १।१६।१४  ॥   

दिव्यपायससम्पूर्णां पात्रीं पत्नीमिव प्रियाम् ।  

प्रगृह्य विपुलां दोर्भ्यां स्वयं मायामयीमिव  ॥  १।१६।१५  ॥   

अथ पुत्रकामेष्टिफलं भगवतश्चतुर्धावतारं सूचयन् प्रजापतिप्रेरितपुरुषेण
पायसप्रदानं दर्शयति ततो वा इति, श्लोकपञ्चकमेकान्वयम् । ततः
विष्णोरन्तर्द्धानानन्तरम् । यजमानस्येति वर्तमाननिर्देशेन द्रव्यत्यागकाल
एव प्रादुर्भावः सूचितः । पावकात् आहवनीयात् । भूतं पुरुषविशेषः ।
स्निग्धाः चिक्कणा हर्यक्षस्येव तनुजाः लोमानि श्मश्रुप्रवरा मूर्द्धजाः
केशाश्च यस्य तत्तथा । समुत्सेधः उन्नतिः । दृप्तशार्दूलविक्रमं
तद्वद्भयङ्करम् । प्रभामण्डलवत्तया दिवाकरसमाकारम्, तैक्ष्ण्यातिशयेन
दीप्तानलशिखोपमम् । तप्तजाम्बूनदमयीं द्रुतकनकमयीम् । राजतः रजतविकारः
अन्ते उपरि परिच्छदः पिधानपात्रं यस्यास्ताम् । पात्र्यास्स्त्रीलिङ्गत्वेन
पत्नीसाम्यम् । मायामयीमिव असम्भावितत्वेनाश्चर्यावहामित्यर्थः । स्वयं
प्रगृह्य प्रादुर्भूतमित्यन्वयः । विपुलतरत्वेन हस्तमात्रेण
गृहीतुमशक्यत्वात् बाहुभ्यामित्युक्तम्  ॥  १।१६।११ १५  ॥   

  

समवेक्ष्याब्रवीद्वाक्यमिदं दशरथं नृपम् ।  

प्राजापत्यं नरं विद्धिमामिहाभ्यागतं नृप  ॥  १।१६।१६  ॥   

समवेक्ष्येति । दशरथं समवेक्ष्येदमबव्रीत् । कथम् ? इहागतं मां प्राजापत्यं
प्रजापतेरागतम् । "दित्यदित्यादित्यपत्युत्तरपदाण्ण्यः" इति
प्राग्दीव्यतीयो ण्यप्रत्ययः । नरं विद्धि  ॥  १।१६।१६  ॥   

  

ततः परं तदा राजा प्रत्युवाच कृताञ्जलिः ।  

भगवन् स्वागतं ते ऽस्तु किमहं करवाणि ते  ॥  १।१६।१७  ॥   

ततः परमिति । ततःपरम्, तदनन्तरमिति यावत् । ऽप्राजापत्यं च मां विद्धिऽ
इत्युक्त्यनन्तरमित्यर्थः । तदा तदैव  ॥  १।१६।१७  ॥   

  

अथो पुनरिदं वाक्यं प्राजापत्यो नरो ऽब्रवीत् ।  

राजन्नर्चयता देवानद्य प्राप्तमिदं त्वया  ॥  १।१६।१८  ॥   

अथो इति । अथो अथेति पर्यायौ । अर्चयता, अश्वमेधपुत्रकामेष्टिभ्यामिति शेषः
 ॥  १।१६।१८  ॥   

  

इदं तु नरशार्दूल पायसं देवनिर्मितम् ।  

प्रजाकरं गृहाण त्वं धन्यमारोग्यवर्द्धनम्  ॥  १।१६।१९  ॥   

इदंशब्दार्थमाह इदं त्विति । देवनिर्मितं देवेन विष्णुना निर्मितम् । धन्यं
धनकरम् । स्वर्गादित्वाद्यत्  ॥  १।१६।१९  ॥   

  

भार्याणामनुरूपाणामश्नीतेति प्रयच्छ वै ।  

तासु त्वं लप्स्यसे पुत्रान् यदर्थं यजसे नृप  ॥  १।१६।२०  ॥   

भार्याणामिति । अनुरूपाणाम् सवर्णानामित्यर्थः । चतुर्थ्यर्थे षष्ठी  ॥ 
१।१६।२०  ॥   

  

तथेति नृपतिः प्रीतः शिरसा प्रतिगृह्य ताम् ।  

पात्रीं देवान्नसम्पूर्णां देवदत्तां हिरण्मयीम्  ॥  १।१६।२१  ॥   

तथेति । देवान्नं देवनिर्मितान्नम् । देवदत्तां देवप्रेरिताम्  ॥  १।१६।२१
 ॥   

  

अभिवाद्य च तद्भूतमद्भुतं प्रियदर्शनम् ।  

मुदा परमया युक्तश्चकाराभिप्रदक्षिणम्  ॥  १।१६।२२  ॥   

अभिवाद्येति । अभितः प्रदक्षिणमभिप्रदक्षिणम्  ॥  १।१६।२२  ॥   

  

ततो दशरथः प्राप्य पायसं देवनिर्मितम् ।  

बभूव परमप्रीतः प्राप्य वित्तमिवाधनः  ॥  १।१६।२३  ॥   

तत इति । प्राप्य लब्ध्वा  ॥  १।१६।२३  ॥   

  

ततस्तदद्भुतप्रख्यं भूतं परमभास्वरम् ।  

संवर्तयित्वा तत्कर्म तत्रैवान्तरधीयत  ॥  १।१६।२४  ॥   

तत इति । अद्भुतप्रख्यं अद्भुताकारम् । संवर्तयित्वा समाप्य । तत्कर्म
पायसप्रदानरूपं कर्म ।  

तत्र अग्नौ  ॥  १।१६।२४  ॥   

  

हर्षरश्मिभिरुद्योतं तस्यान्तःपुरमाबभौ ।  

शारदस्याभिरामस्य चन्द्रस्येव नभों ऽशुमिः  ॥  १।१६।२५  ॥   

हर्षेति । हर्षरश्मिभिः हर्षकृतकान्तिभिः । उद्योतम् उद्भूतप्रकाशम् ।
अन्तःपुरम् अन्तःपुरस्त्रियः । शारदस्य शरदि भवस्य । अभिरामस्य
निष्कलङ्कस्य । अयं हर्षः पायसप्रदानकृतः  ॥  १।१६।२५  ॥   

  

सो ऽन्तः पुरं प्रविश्यैव कौसल्यामिदमब्रवीत् ।  

पायसं प्रतिगृह्णीष्व पुत्रीयं त्विदमात्मनः  ॥  १।१६।२६  ॥   

स इति । पुत्रीयं पुत्रोत्पत्तिनिमित्तम्  ॥  १।१६।२६  ॥   

  

कौसल्यायै नरपतिः पायसार्द्धं ददौ तदा ।  

अर्द्धादर्द्धं ददौ चापि सुमित्रायै नराधिपः ।  

कैकेय्यै चावशिष्टार्द्धं ददौ पुत्रार्थकारणात्  ॥  १।१६।२७  ॥   

अथ राज्ञः पत्नीभ्यो विभज्य पायसप्रदानमाह त्रिभिः कौसल्याया इत्यादि ।
पायसस्यार्द्धं पायसार्द्धम् । अर्द्धशब्दो ऽत्र समांशवचनः । "अर्द्धं समें
ऽशके" इत्यमरः । ददौ ज्येष्ठपत्नीत्वादिति भावः । अर्द्धात् पृथक्कृत्य
अर्द्धं सुमित्रायै द्वितीयमहिष्यै ददौ, चतुर्थांशमित्यर्थः । अवशिष्टस्य
पायसस्यार्द्धमवशिष्टार्द्धम्, अष्टमांशमित्यर्थः । कैकेय्यै तृतीयमहिष्यै
ददौ । पुत्रार्थकारणात् पुत्ररूपप्रयोजननिमित्तात् । इदं त्रिष्वपि
दानेष्वन्वेति  ॥  १।१६।२७  ॥   

  

प्रददौ चावशिष्टार्द्धं पायसस्यामृतोपमम् ।  

अनुचिन्त्य सुमित्रायै पुनरेव महीपतिः  ॥  १।१६।२८  ॥   

प्रददाविति । अनुचिन्त्य कैकेय्यपेक्षया सुमित्रायाः अधिकांशभाक्त्वं
भवेदिति विचार्येत्यर्थः । तस्यापि हि कैकेय्यै दाने कैकेयीसुमित्रयोः
समांशता स्यात् । तन्न युक्तम् । अन्यथा ज्येष्ठाकनिष्ठावैषम्यं न स्यात् ।
कैकेयी हि कनिष्ठा "न ते ऽम्बा मध्यमा तात गर्हितव्या कथञ्चन"
इत्यत्रेतरपत्न्यपेक्षया मध्यमात्वमुक्तम् । वल्लभायामपि कैकेय्यां
सम्भोगविषये पक्षपातः, न तु धर्म्यसंविभागे । अतो बहुमानाय
ज्यैष्ठ्यक्रमात् भागतारतम्यं कृतम्, अत एव "सम्मानं मेनिरे" इति वक्ष्यति
। ततो ऽनेन भागेन रामो विष्णोरर्द्धांशः, लक्ष्मणः पादांशः, भरतशत्रुघ्नौ
पादस्यार्द्धांशौ । नन्वेवं सति कथमुत्तरत्र भरतः
साक्षाद्विष्णोश्चतुर्भागः, लक्ष्मणशत्रुघ्नौ
विष्णोरर्द्धसमन्वितावित्युच्यते ? सत्यम्, ऽसाक्षाद्विष्णोश्चतुर्भागःऽ
इत्यत्र साक्षाद्विष्णोः विष्णोरर्द्धस्य रामांशस्य चतुर्थो भाग इत्यर्थः ।
यद्वा चतुर्थस्य भागश्चतुर्भागः, अष्टमांश इत्यर्थः ।
अर्द्धसमन्वितावित्यत्राप्यर्द्धशब्द एकदेशवाची । "भित्तं श कलखण्डे वा
पुंस्यर्द्धोर्द्धं समें ऽशके" इत्येकदेशे ऽपि
पुल्ँलिङ्गार्द्धशब्दस्यानुशासनात् । अत्र प्राशनादिक्रमवशात् भरतस्य
लक्ष्मणशत्रुघ्नाभ्यां ज्येष्ठ्यम् । ननु लक्ष्मणस्य भरतात्
ज्यैष्ठ्यमंशाधिक्यात् प्रथमप्राशनाच्च । अत एव वक्ष्यति "ततो
लक्ष्मणमासाद्य वैदेहीं च परन्तपः । अभ्यवादयत प्रीतो भरतो नामचाब्रवीत्
 ॥ " इति। मैवम्, कैकेय्या एव प्रथमप्राशनं सुमित्राया
द्वितीयांशग्रहणविलम्बेन प्राशनविलम्बात्, उत्पत्तिक्रमे तथोक्तेः। ऽन
सङ्ख्ये भरतानुजःऽ इत्युक्तत्वात्। अभिवादनं तु सीतायामेवान्वेति।
लक्ष्मणमासाद्य आलिङ्ग्येत्यर्थः। रामानुजत्वव्यवहार  

आसक्त्याधिक्यात् । एवं सति क्वचित् भरतस्य लक्ष्मणानुजत्वोक्तिः
बहुव्रीहिसमासेन समाधेया । भरतानुज इति लक्ष्मणस्याभिधानात्
सर्वप्राशनानन्तरमेव सुमित्रया भुक्तमिति । पुराणान्तरविरोधः कल्पभेदेन
परिहार्यः । रामादिमूर्तयश्च पायसपरिणामाः, नतु शुक्रशोणितपरिणामाः ।
तत्प्राशनानन्तरं गर्भधारणवचनात् "न तस्य प्राकृता मूर्तिः" "न
भूतसङ्घसंस्थानो देहो ऽस्य परमात्मनः ।" इत्यादिस्मरणात् । पायसं च भगवतः
षाड्गुण्यविग्रह एव । तद्वृद्धिश्च नान्नपानादि कृता,
किन्त्विच्छाकृतेत्यादिकं सर्वमवसेयम्  ॥  १।१६।२८  ॥   

  

एवं तासां ददौ राजा भार्याणां पायसं पृथक्  ॥  १।१६।२९  ॥   

उपसंहरति एवमिति  ॥  १।१६।२९  ॥   

  

तास्त्वेतत्पायसं प्राप्य नरेन्द्रस्योत्तमाः स्त्रियः ।  

सम्मानं मेनिरे सर्वाः प्रहर्षोदितचेतसः  ॥  १।१६।३०  ॥   

ता इति । सम्मानं राजकृतपायसप्रदानक्रमरूपं बहुमानम् । मेनिरे अनुमेनिरे ।
प्रहर्षोदितचेतसः उदितप्रहर्षमनसः । तारतम्येन दानं पौर्वापर्यं च
ज्येष्ठानुक्रमकृतत्वेन सर्वासां सम्मतमेवासीदिति भावः  ॥  १।१६।३०  ॥   

  

ततस्तु ताः प्राश्य तदुत्तमस्त्रियो महीपतेरुत्तमपायसं पृथक् ।  

हुताशनादित्य समानतेजसो ऽचिरेण गर्भान् प्रतिपेदिरे तदा  ॥  १।१६।३१  ॥   

वक्तव्ये ऽपि यज्ञवृत्तान्तशेषे प्रसङ्गात् सौकर्याय
नगरप्रवेशानन्तरभाविकथाशेषं सङ्ग्रहेण दर्शयति तत इति । तत् पायसमित्यन्वयः
। हुताशनादित्यशब्दौ तत्तेजःपरौ  ॥  १।१६।३१  ॥   

  

ततस्तु राजा प्रतिवीक्ष्य ताः स्त्रियः प्ररूढगर्भाः प्रतिलब्धमानसः ।  

बभूव हृष्टस्त्रिदिवे यथा हरिस्सुरेन्द्रसिद्धर्षिगणाभिपूजितः  ॥  १।१६।३२
 ॥   

इत्यार्षे श्रीरामायणे वाल्मीकीये आदिकाव्ये बालकाण्डे षोडशः सर्गः  ॥  १६
 ॥   

तत इति । प्रतिलब्धमानसः स्वस्थचित्तः  ॥  १।१६।३२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षोडशः सर्गः  ॥  १६  ॥   

  


