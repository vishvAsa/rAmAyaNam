+++
title = "०३४ विश्वामित्रवंशकथा"
title_english = "034 Legend of vishvamitra s ancestry"

+++


कृतोद्वाहे गते तस्मिन् ब्रह्मदत्ते च राघव ।  

अपुत्रः पुत्रलाभाय पौत्रीमिष्टिमकल्पयत्  ॥  १।३४।१  ॥   

एवं प्रासङ्गिकं परिसमाप्य प्रकृतकथाशेषमाह चतुस्त्रिंशे कृतोद्वाह इत्यादि
। अपुत्रः कुशनाभः । पुत्रायेयं पौत्री ताम्  ॥  १।३४।१  ॥   

  

इष्ट्यां च वर्तमानायां कुशनाभं महीपतिम् ।  

उवाच परमोदारः कुशो ब्रह्मसुतस्तदा  ॥  १।३४।२  ॥   

इष्ट्यामिति । कुशः कुशनाभपिता  ॥  १।३४।२  ॥   

  

पुत्र ते सदृशः पुत्रो भविष्यति सुधार्मिकः ।  

गाधिं प्राप्स्यसि तेन त्वं कीर्तिं लोके च शाश्वतीम्  ॥  १।३४।३  ॥   

पुत्रेति । सदृशः, गुणैरिति शेषः । स पुत्रः किन्नामकः ? तत्राह गाधिमिति ।
गाधिनामानं पुत्रं प्राप्स्यसे, तेन गाधिना । शश्वद्भवा शाश्वती । भवार्थे
अण् । बहिषष्टिलोपवचनादव्ययानां भमात्रे टिलोपः क्वाचित्कः । अत्र न ततो
ङीप् । ताम्  ॥  १।३४।३  ॥   

  

एवमुक्त्वा कुशो राम कुशनाभं महीपतिम् ।  

जगामाकाशमाविश्य ब्रह्मलोकं सनातनम्  ॥  १।३४।४  ॥   

एवमिति । अनेन सदा ब्रह्मलोकवासी कुशः पुत्रानुग्रहार्थं भुवमागत
इत्यवगम्यते । सनातनं नित्यम्  ॥  १।३४।४  ॥   

  

कस्यचित्त्वथ कालस्य कुशनाभस्य धीमतः ।  

यज्ञे परमधर्मिष्ठो गाधिरित्येव नामतः  ॥  १।३४।५  ॥   

कस्यचिदिति । कस्यचित्कालस्य कस्मिंश्चित्काले गते सति । गाधिरित्येव यथा
पित्रोक्तं तथैवेत्यर्थः । जज्ञे घृताच्यां भार्यायाम्  ॥  १।३४।५  ॥   

  

स पिता मम काकुत्स्थ गाधिः परमधार्मिकः ।  

कुशवंशप्रसूतो ऽस्मि कौशिको रघुनन्दन  ॥  १।३४।६  ॥   

स इति । यतः कुशवंशप्रसूतो ऽस्मि अतः कौशिकसञ्ज्ञो ऽस्मि । कुशशब्दात्
गोत्रापत्ये ठक्  ॥  १।३४।६  ॥   

  

पूर्वजा भगिनी चापि मम राघव सुव्रता ।  

नाम्ना सत्यवती नाम ऋचीके प्रतिपादिता  ॥  १।३४।७  ॥   

पूर्वजेति । पूर्वजा ज्येष्ठा । ऋचीके ऋचीकाख्यमुनय इत्यर्थः  ॥  १।३४।७
 ॥   

  

सशरीरा गता स्वर्गं भर्तारमनुवर्तिनी ।  

कौशिकी परमोदारा प्रवृत्ता च महानदी  ॥  १।३४।८  ॥   

सशरीरेति । भर्त्तारमनुवर्तिनी भर्त्रनुवर्तनधर्मप्रभावादिति भावः । न
केवलं स्वर्गगमनमस्याः, महानदीत्वं च जातमित्याह कौशिकीति  ॥  १।३४।८  ॥   

  

दिव्या पुण्योदका रम्या हिमवन्तमुपाश्रिता ।  

लोकस्य हितकामार्थं प्रवृत्ता भ्ागिनी मम  ॥  १।३४।९  ॥   

दिव्येति । दिव्या श्लाघ्या । हितमामुष्मिकम्, कामः ऐहिकम् तदुभयार्थं
प्रवृत्ता । नदीरूपेण स्वर्गाद्धिमवन्तमुपाश्रितेत्यर्थः  ॥  १।३४।९  ॥   

  

ततो ऽहं हिमवत्पार्श्वे वसामि निरतः सुखम् ।  

भगिन्यां स्नेहसंयुक्तः कौशिक्यां रघुनन्दन  ॥  १।३४।१०  ॥   

तत इति । यतो हिमवन्तमाश्रिता तत इत्यर्थः  ॥  १।३४।१०  ॥   

  

सा तु सत्यवती पुण्या सत्ये धर्मे प्रतिष्ठिता ।  

पतिव्रता महाभागा कौशिकी सरितां वरा  ॥  १।३४।११  ॥   

सत्यवतीनामनिमित्तमाह सा त्विति  ॥  १।३४।११  ॥   

  

अहं हि नियमाद्राम हित्वा तां समुपागतः ।  

सिद्धाश्रममनुप्राप्य सिद्धो ऽस्मि तव तेजसा  ॥  १।३४।१२  ॥   

एवम्भूतस्य सिद्धाश्रमागमननिमित्तमाह अहं हीति । नियमात् यागनियमाद्धेतोः ।
समुपागतः सिद्धाश्रममितिशेष्ाः  ॥  १।३४।१२  ॥   

  

एषा राम ममोत्पत्तिः स्वस्य वंशस्य कीर्तिता ।  

देशस्य च महाबाहो यन्मां त्वं परिपृच्छसि  ॥  १।३४।१३  ॥   

एषेति । मम स्वस्य वंशस्य चोत्पत्तिः प्रसङ्गात्कीर्तिता, यत्त्वया पृष्टं
तत् । देशस्य गिरिव्रजदेशस्य वैभवं चोक्तम्  ॥  १।३४।१३  ॥   

  

गतो ऽर्द्धरात्रः काकुत्स्थ कथाः कथयतो मम ।  

निद्रामभ्येहि भद्रं ते मा भूद्विघ्नो ऽध्वनीह नः  ॥  १।३४।१४  ॥   

इतःपरं न प्रष्टव्यमित्याशयेनाह गत इति । अर्द्धो रात्रेरर्द्धरात्रः ।
अनपुंसकत्वेपि "अर्द्धं नपुंसकम्" इत्यार्षः समासः । "अहः सर्व " इत्यादिना
समासान्तो ऽच् । "रात्राह्न " इति पुल्ँलिङ्गता । अत्रार्द्धशब्दों ऽशवाची
। उक्तं हि "भित्तं शकलखण्डे वा पुंस्यर्द्धो ऽर्द्धं समें ऽशके" इति ।
यावति रात्रिभागे निद्रा निषिद्धा तावान् गत इत्यर्थः । जागरणे को दोष
इत्यत्राह माभूदिति । श्वो गन्तव्याध्वनि निद्राभावप्रयुक्तालस्यकृतविघ्नो
माभूदित्यर्थः । मम कथाः कथयतः । मयि कथां कथयति  ॥  १।३४।१४  ॥   

  

निष्पन्दास्तरवः सर्वे निलीना मृगपक्षिणः ।  

नैशेन तमसा व्याप्ता दिशश्च रघुनन्दन  ॥  १।३४।१५  ॥   

शनैर्वियुज्यते सन्ध्या नभो नेत्रैरिवावृतम् ।  

नक्षत्रतारागहनं ज्योतिर्भिरवभासते  ॥  १।३४।१६  ॥   

उत्तिष्ठति च शीतांशुः शशी लोकतमोनुदः ।  

ह्लादयन् प्राणिनां लोके मनांसि प्रभया विभो  ॥  १।३४।१७  ॥   

नैशानि सर्वभूतानि प्रचरन्ति ततस्ततः ।  

यक्षराक्षससङ्घाश्च रौद्राश्च पिशिताशनाः  ॥  १।३४।१८  ॥   

अथ निशामुखं वर्णयति चतुर्भिः निष्पन्दा इत्यादि । विष्पन्दाः
पक्षिसञ्चाराभावादिति भावः । निलीनाः निद्रां प्राप्ता इत्यर्थः । नैशेन
सन्ध्यातिरिक्तकालिकेन । सन्ध्या वियुज्यते वियुक्ता । वर्तमानसामीप्ये लट्
। नक्षत्रैः अश्विन्यादिभिः, ताराभिः केवलनक्षत्रैश्च गहनं व्याप्तम् । नभः
ज्योतिर्भिः ज्योतिष्मद्भिर्नेत्रैरावृतमिवावभासते । उत्तिष्ठतीति
"उदोनूर्ध्वकर्मणि" इति परस्मैपदम् । तमो नुदतीति तमोनुदः "इगुपधलक्षणः कः"
। निशायां प्रभवन्ति नैशानि । "प्रभवति" इत्यण् । भूतानि उलूकादयः ।
ततस्ततः तत्र तत्र । पौर्णमास्यां यज्ञं समाप्य द्वितीयायां प्रस्थानमिति
चतुर्घटिकानन्तरं चन्द्रोदय इति सर्वथार्द्धरात्रशब्दः प्रदोषपर एव  ॥ 
१।३४।१५ १८  ॥   

  

एवमुक्त्वा महातेजा विरराम महामुनिः ।  

साधु साध्विति तं सर्वे ऋषयो ह्यभ्यपूजयन्  ॥  १।३४।१९  ॥   

एवमिति । अभ्यपूजयन् अस्तुवन्  ॥  १।३४।१९  ॥   

  

कुशिकानामयं वंशो महान् धर्मपरः सदा ।  

ब्रह्मोपमा महात्मानः कुशवंश्या नरोत्तमाः  ॥  १।३४।२०  ॥   

कुशिकानामिति । गाधेः कुशिक इति नामान्तरम् । कुशिकानां तद्गोत्रजानाम् ।
ब्रह्मोपमाः चतुर्मुखोपमाः  ॥  १।३४।२०  ॥   

  

विशेषेण भवानेव विश्वामित्रो महायशाः ।  

कौशिकी च सरिच्छ्रेष्ठा कुलोद्योतकरी तव  ॥  १।३४।२१  ॥   

विशेषेणेति । विश्वामित्रः विश्वामित्रसञ्ज्ञः । भवानेव महात्मेत्यनुषङ्गः
। कौशिकी च तव कुलोद्योतकरी कुलप्रकाशकरी  ॥  १।३४।२१  ॥   

  

इति तैर्मुनिशार्दूलैः प्रशस्तः कुशिकात्मजः ।  

निद्रामुपागमच्छ्रीमानस्तङ्गत इवांशुमान्  ॥  १।३४।२२  ॥   

इतीति । प्रशस्तः स्तुतः । "शंसु स्तुतौ" "यस्य विभाषा" इति नेट् ।
"अनिदितां " इति नलोपः । श्रीमान् प्रश्ांसाकृतहर्षजनितश्रीमान् ।
अस्तङ्गतों ऽशुमानिव तद्वत्परप्रबोधाजनक इत्यर्थः  ॥  १।३४।२२  ॥   

  

रामो ऽपि सहसौमित्रिः किञ्चिदागतविस्मयः ।  

प्रशस्य मुनिशार्दूलं निद्रां समुपसेवते  ॥  १।३४।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुस्त्रिंशः सर्गः
 ॥  ३४  ॥   

रामोपीति । किञ्चिदागतविस्मयः निद्रापारवश्यादिति भावः । समुपसेवते
अध्वश्रमवशात् सम्यक् प्राप्तः  ॥  १।३४।२३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुस्त्रिंशः सर्गः  ॥  ३४  ॥   

  


