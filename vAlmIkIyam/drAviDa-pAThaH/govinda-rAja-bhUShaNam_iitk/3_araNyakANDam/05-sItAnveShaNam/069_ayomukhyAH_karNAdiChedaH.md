+++
title = "०६९ अयोमुख्याः कर्णादिछेदः"
title_english = "069 Kabandha captures Rama Lakshmana"

+++


कृत्वैवमुदकं तस्मै प्रस्थितौ रामलक्ष्मणौ ।  

अवेक्षन्तौ वने सीतां पश्चिमां जग्मतुर्दिशम्  ॥  ३।६९।१  ॥   

अथायोमुखीविरूपकरणपूर्वकं कबन्धदर्शनमेकोनसप्ततितमे कृत्वैवमित्यादि ।
अवेक्षन्तौ अवेक्षमाणौ । पश्चिमां दक्षिणपश्चिमामित्यर्थः  ॥  ३।६९।१  ॥   

  

तौ दिशं दक्षिणां गत्वा शरचापासिधारिणौ ।  

अविप्रहतमैक्ष्वाकौ पन्थानं प्रतिपेदतुः  ॥  ३।६९।२  ॥   

ताविति । दक्षिणां दिशमिति दक्षिणपश्चिमा ह्युभयथा व्यवहर्तुं शक्या ।
अविप्रहतम् अक्षुण्णम् । ऐक्ष्वाकौ "दाण्डिनायन" इत्यादिसूत्रे निपातितः ।
प्रतिपेदतुः प्रतिपेदाते  ॥  ३।६९।२  ॥   

  

गुल्मैर्वृक्षैश्च बहुभिर्लताभिश्च प्रवेष्टितम् ।  

आवृतं सर्वतो दुर्गं गहनं घोरदर्शनम्  ॥  ३।६९।३  ॥   

व्यतिक्रम्य तु वेगेन व्यालसिंहनिषेवितम् ।  

सुभीमं तन्महारण्यं व्यतियातौ महाबलौ  ॥  ३।६९।४  ॥   

गुल्मैरित्यादिश्लोकद्वयमेकान्वयम् । गुल्मैः कीचकप्रभृतिभिः वृक्षैश्च
प्रवेष्टितं लताभिश्चावृतं दुर्गमं विषमं गहनं दुष्प्रवेशं घोरदर्शनम् अत
एव सुभीमं तत् महारण्यं दण्डकारण्यं व्यतिक्रम्य अतीत्य व्यतियातौ गतौ  ॥ 
३।६९।३,४  ॥   

  

ततः परं जनस्थानात् त्रिक्रोशं गम्य राघवौ ।  

क्रौञ्चारण्यं विविशतुर्गहनं तौ महौजसौ  ॥  ३।६९।५  ॥   

ततः परं गमनानन्तरम् । जनस्थानात् त्रिक्रोशं गम्य गत्वा । कौञ्चारण्याख्यं
गहनं वनं विविशतुः । "गहनं काननं वनम्" इत्यमरः  ॥  ३।६९।५  ॥   

  

नानामेघघनप्रख्यं प्रहृष्टमिव सर्वतः ।  

नानापक्षिगणैर्जुष्टं नानाव्यालमृगैर्युतम्  ॥  ३।६९।६  ॥   

दिदृक्षमाणौ वैहेहीं तद्वनं तौ विचिक्यतुः ।  

तत्र तत्रावतिष्ठन्तौ सीताहरणकर्शितौ  ॥  ३।६९।७  ॥   

नानेत्यादिश्लोकद्वयमेकान्वयम् । नानामेघघनप्रख्यं नानावर्णमेघसमूहसदृशम् ।
प्रहृष्टमिव पुष्पोद्गमादिभिः सन्तुष्टमिव । व्यालमृगैः सर्पैः मृगैश्च ।
तद्वनं क्रोञ्चारण्यम् । तत्र तत्र वृक्षमूले । विश्रान्त्यै तिष्ठन्तौ
सन्तौ विचिक्यतुः मृगयामासतुः  ॥  ३।६९।६,७  ॥   

  

ततः पूर्वेण तौ गत्वा त्रिक्रोशं भ्रातरौ तदा ।  

क्रोञ्चारण्यमतिक्रम्य मतङ्गाश्रममन्तरे  ॥  ३।६९।८  ॥   

दृष्ट्वा तु तद्वनं घोरं बहुभीममृगद्विजम् ।  

नानासत्त्वसमाकीर्णं सर्वं गहनपादपम्  ॥  ३।६९।९  ॥   

ददृशाते तु तौ तत्र दरीं दशरथत्मजौ ।  

पातालसमगम्भीरां तमसा नित्यसंवृताम्  ॥  ३।६९।१०  ॥   

तत इत्यादिश्लोकत्रयमेकान्वयम् । ततः क्रोञ्चारण्यमतिक्रम्य मतङ्गाश्रमं
पूर्वेण मतङ्गाश्रमपूर्वदिग्भागे । "एनपा द्वितीया" इति द्वितीया ।
त्रिक्रोशं गत्वा अन्तरे मतङ्गाश्रमक्रोञ्चारण्ययोर्मध्ये । तद्वनं
मतङ्गाश्रमसम्बन्धि किञ्चिद्वनं दृष्ट्वा तत्र दरीं ददृशाते ददृशतुः ।
अत्रोपरिष्टाच्च कर्तरि लिट्यात्मनेपदमार्षम्  ॥  ३।६९।८१०  ॥   

  

आसाद्य तौ नरव्याघ्रौ दर्यास्तस्याविदूरतः ।  

ददृशाते महारूपां राक्षसीं विकृताननाम्  ॥  ३।६९।११  ॥   

आसाद्योत्यादि । तस्याविदूरत इत्यार्षः सन्धिः । महारूपां महाशरीराम्  ॥ 
३।६९।११  ॥   

  

भयदामल्पसत्त्वानां बीभत्सां सौद्रदर्शनाम् ।  

लम्बोदरीं तीक्ष्णदंष्ट्रां करालां परुषत्वचम्  ॥  ३।६९।१२  ॥   

भक्षयन्तीं मृगान् भीमान् विकटां मुक्तमूर्धजाम् ।  

प्रैक्षेतां तौ ततस्तत्र भ्रातरौ रामलक्ष्मणौ  ॥  ३।६९।१३  ॥   

सामान्यतो दर्शनमुक्त्वा विशेषतो दर्शनमाह भयदामित्यादि  ॥  ३।६९।१२,१३  ॥   

  

सा समासाद्य तौ वीरौ व्रजन्तं भ्रातुरग्रतः ।  

एहि रंस्यावहेत्युक्त्वा समालम्बत लक्ष्मणम्  ॥  ३।६९।१४  ॥   

सेति । रंस्यावहेत्युक्त्वेत्यत्र सन्धिरार्षः । समालम्बत हस्ते गृहीतवती
 ॥  ३।६९।१४  ॥   

  

उवाच चैनं वचनं सौमित्रिमुपगुह्य सा  ॥  ३।६९।१५  ॥   

उवाचेत्यर्धम् । उपग्रह्य आलिङ्ग्य  ॥  ३।६९।१५  ॥   

  

अहं त्वयोमुखी नाम लाभस्ते त्वमसि प्रियः ।  

नाथ पर्वतकूटेषु नदीनां पुलिनेषु च ।  

आयुःशेषमिमं वीर त्वं मया सह रंस्यसे  ॥  ३।६९।१६  ॥   

अहमित्यादिसार्धश्लोकः । अयोमुखीत्यन्वर्थनामा । हयमुखीत्यपि पाठः । ते
लाभः लाभभूता । त्वमपि मम प्रियो ऽसि । नाथेति । आयुःशेषमित्यत्यन्तसंयोगे
द्वितीया  ॥  ३।६९।१६  ॥   

  

एवमुक्तस्तु कुपितः खड्गमुद्धृत्य लक्ष्मणः ।  

कर्णनासौ स्तनौ चास्या निचकर्तारिसूदनः  ॥  ३।६९।१७  ॥   

एवमिति । कर्णनासावित्यत्र एकवद्भावाभाव आर्षः । नासाशब्दस्य पुल्ँलिङ्गता
चार्षी  ॥  ३।६९।१७  ॥   

  

कर्णनासे निकृत्ते तु विस्वरं सा विनद्य च ।  

यथागतं प्रदुद्राव राक्षसी भीमदर्शना  ॥  ३।६९।१८  ॥   

कर्णेति । एकवद्भावे सप्तमी  ॥  ३।६९।१८  ॥   

  

तस्यां गतायां गहनं विशन्तौ वनमोजसा ।  

आसेदतुरमित्रघ्नौ भ्रातरौ रामलक्ष्मणौ  ॥  ३।६९।१९  ॥   

तस्यामिति । गहनं दुष्प्रवेशं वनं विशन्तौ वनमध्यं गच्छन्तौ आसेदतुः,
वक्ष्यमाणनिमित्तानीति शेषः  ॥  ३।६९।१९  ॥   

  

लक्ष्मणस्तु महातेजाः सत्त्ववाञ्छीलवाञ्छुचिः ।  

अब्रवीत्प्राञ्जलिर्वाक्यं भ्रातरं दीप्ततेजसम्  ॥  ३।६९।२०  ॥   

लक्ष्मणस्त्विति । महातेजा इत्यदीनतोक्तिः । सत्त्ववान् निर्मलमनस्कः
शीलवान् सद्वृत्तवान् शुचिः कायशुद्धियुक्तः
एभिर्विशेषणैर्भ्रातृभक्तिरुक्ता  ॥  ३।६९।२०  ॥   

  

स्पन्दते मे दृढं बाहुरुद्विग्नमिव मे मनः ।  

प्रायशश्चाप्यनिष्टानि निमित्तान्युपलक्षये  ॥  ३।६९।२१  ॥   

स्पन्दत इति । बाहुः वाम इति शेषः । उद्विग्नं कम्पितम् । अनिष्टानि
अनिष्टसूचकानि  ॥  ३।६९।२१  ॥   

  

तस्मात्सज्जीभवार्य त्वं कुरुष्व वचनं हितम् ।  

ममैव हि निमित्तानि सद्यः शंसन्ति सम्भ्रमम्  ॥  ३।६९।२२  ॥   

तस्मादिति । मम वचनमित्यन्वयः । सम्भ्रमं भयम्  ॥  ३।६९।२२  ॥   

  

एष वञ्चुलको नाम पक्षी परमदारुणः ।  

आवयोर्विजयं युद्धे शंसन्निव विनर्दति  ॥  ३।६९।२३  ॥   

एष इति । वञ्चुलकः कर्णवालाख्यः पक्षिविशेषः "वञ्चुलः कर्णवालः स्यात्" इति
निघण्टुः । विनर्दति कूजति  ॥  ३।६९।२३  ॥   

  

तयोरन्वेषतोरेवं सर्वं तद्वनमोजसा ।  

सञ्जज्ञे विपुलः शब्दः प्रभञ्जन्निव तद्वनम्  ॥  ३।६९।२४  ॥   

तयोरिति । एवम् एतादृशोक्तिपूर्वकम् अन्वेषतोः अन्वेषमाणयोः । प्रभञ्जन्
प्रभञ्जयन्  ॥  ३।६९।२४  ॥   

  

संवेष्टितमिवात्यर्थं गगनं मातरिश्वना ।  

वनस्य तस्य शब्दोभूद्दिवमापूरयन्निव  ॥  ३।६९।२५  ॥   

मातरिश्वना वायुना संवेष्टितं पूरितम्, अयमुत्पातविशेषः । शब्दः
पूर्वोक्तिः तस्य वनस्य सम्बन्धिनीं दिवम् आकाशम् आपूरयन्निवाभूत्  ॥ 
३।६९।२५  ॥   

  

तं शब्दं काङ्क्षमाणस्तु रामः कक्षे सहानुजः ।  

ददर्श सुमहाकायं राक्षसं विपुलोरसम्  ॥  ३।६९।२६  ॥   

तं काङ्क्षमाणः किमस्योत्पत्तिमूलमिति ज्ञातुमिच्छन् । गत्वेति शेषः ।
कक्षे गुल्मे । ददर्श दूरादिति शेषः  ॥  ३।६९।२६  ॥   

  

आसेदतुस्ततस्तत्र तावुभौ प्रमुखे स्थितम् ।  

विवृद्धमशिरोग्रीवं कबन्धमुदरेमुखम्  ॥  ३।६९।२७  ॥   

रोमभिर्निचितैस्तीक्ष्णैर्महागिरिमिवोच्छ्रितम् ।  

नीलमेघनिभं रौद्रं मेघस्तनितनिःस्वनम्  ॥  ३।६९।२८  ॥   

अग्निज्वालानिकाशेन ललाटस्थेन दीप्यता ।  

महापक्ष्मेण पिङ्गेन विपुलेनायतेन च  ॥  ३।६९।२९  ॥   

एकेनोरसि घोरेण नयनेनाशुदर्शिना ।  

महादंष्ट्रोपपन्नं तं लेलिहानं महामुखम्  ॥  ३।६९।३०  ॥   

भक्षयन्तं महाघोरानृक्षसिंहमृगद्विपान् ।  

घोरौ भुजौ विकुर्वाणमुभौ योजनमायतौ  ॥  ३।६९।३१  ॥   

कराभ्यां विविधान् गृह्य ऋक्षान् पक्षिगणान् मृगान् ।  

आकर्षन्तं विकर्षन्तमनेकान् मृगयूथपान् ।  

स्थितमावृत्य पन्थानं तयोर्भ्रात्रोः प्रपन्नयोः  ॥  ३।६९।३२  ॥   

आसेदतुरित्यादिसार्धषट्रछ्लोकी । प्रमुखे अग्रे । विवृद्धम् उन्नतम् ।
अशिरोग्रीवम् अदृश्यमानशिरोग्रीवम् अत एव कबन्धम् अन्वर्थकबन्धनामकम् ।
उदरेमुखम् । "अमूर्धमस्तकात्स्वाङ्गादकामे" इत्यलुक् । रोमभिरुपलक्षितम् ।
निचितैर्निबिडैः । अग्निज्वालानिकाशेन तत्सदृशेन महापक्ष्मेण महापक्ष्मणा ।
अदन्तत्वमार्षम् । विपुलेन विस्तीर्णेन आयतेन दीर्घेण उरसि
उरोन्तर्गतशिरस्कत्वेन उरसि दृश्यमानेनेत्यर्थः । लेलिहानं
पुनःपुनर्जिह्वया लेहनं कुर्वन्तम् । महामुखं विपुलास्यरन्ध्रं विकुर्वाणं
व्यापारयन्तम् । योजनमिति अध्ववाचित्वादत्यन्तसंयोगे द्वितीया । आकर्षन्तम्
आभिमुख्येन कर्षन्तम् । विकर्षन्तं विशेषेण कर्षन्तं मृगयूथपानिति
मृगविशेषणम् । प्रपन्नयोः समीपं प्राप्तयोः  ॥  ३।६९।२७३२  ॥   

  

अथ तौ समभिक्रम्य क्रोशमात्रे ददर्शतुः ।  

महान्तं दारुणं भीमं कबन्धं भुजसंवृतम्  ॥  ३।६९।३३  ॥   

कबन्धमिव संस्थानादतिघोरप्रदर्शनम्  ॥  ३।६९।३४  ॥   

अथेति सार्धश्लोक एकान्वयः । अथ आसादनानन्तरम् । समभिक्रम्य आभिमुख्येन
गत्वा क्रोशमात्रे समीपे ददर्शतुः ददृशतुः । दारुणं भीमम् अतिशयेन भीमम् ।
भूजाभ्यां मृगान् संवृणोतीति भुजसंवृतम् । संस्थानात् देहस्थित्या कबन्धमिव
सर्वदा अशिरस्कत्वलक्षणकबन्धवत् स्थितम्  ॥  ३।६९।३३,३४  ॥   

  

स महाबाहुरत्यर्थं प्रसार्य विपुलौ भूजौ ।  

जग्राह सहितावेव राघवौ पीडयन्बलात्  ॥  ३।६९।३५  ॥   

स इति । सहितावेव नैकमपि मुक्त्वेत्यर्थः  ॥  ३।६९।३५  ॥   

  

खड्गिनौ दृढधन्वानौ तिग्मतेजोवपुर्धरौ ।ड्गि  

भ्रातरौ विवशं प्राप्तौ कृष्यमाणौ महाबलौ  ॥  ३।६९।३६  ॥   

खड्गिनाविति । तिग्मं खरं तेजो यस्य तत्तथा तादृशवपुर्धरौ विवशं पारवश्यं
प्राप्तौ  ॥  ३।६९।३६  ॥   

  

तत्र धैर्येण शूरस्तु राघवो नैव विव्यथे ।  

बाल्यादनाश्रयत्वाच्च लक्ष्मणस्त्वतिविव्यथे ।  

उवाच च विषण्णः सन् राघवं राघवानुजः  ॥  ३।६९।३७  ॥   

तत्रेति । तत्र तस्यामवस्थायां बाल्यात् बालबुद्धित्वात् ।
रामवदप्रौढबुद्धित्वादित्यर्थः । अनाश्रयत्वात् धैर्यानालम्बनात्
अतिविव्यथे अत्यन्तं खिन्नो ऽभूत् उवाच च  ॥  ३।६९।३७  ॥   

  

पश्य मां वीर विवशं राक्षसस्य वशं गतम् ।  

मयैकेन विनिर्युक्तः परिमुञ्चस्व राघव  ॥  ३।६९।३८  ॥   

मां हि भूतबलिं दत्त्वा पलायस्व यथासुखम्  ॥  ३।६९।३९  ॥   

पश्येत्यादि । राक्षसस्य वशङ्गतत्वेन विवशमिति योजना । विनिर्युक्तः
वियुक्तः । एतस्यैव विवरणं मामिति । भूतबलिं भूतस्य कबन्धस्य बलिम्  ॥ 
३।६९।३८,३९  ॥   

  

अधिगन्तासि वैदेहीमचिरेणेति मे मतिः  ॥  ३।६९।४०  ॥   

अधीत्येकार्धम्  ॥  ३।६९।४०  ॥   

  

प्रतिलभ्य च काकुत्स्थ पितृपैतामहीं महीम् ।  

तत्र मां राम राज्यस्थः स्मर्तुमर्हिसि सर्वदा  ॥  ३।६९।४१  ॥   

प्रतिलभ्येति । तत्र मह्याम्  ॥  ३।६९।४१  ॥   

  

लक्ष्मणेनैवमुक्तस्तु रामः सौमित्रिमब्रवीत् ।  

मा स्म त्रासं कृथा वीर न हि त्वादृग्विषीदति  ॥  ३।६९।४२  ॥   

लक्ष्मणेनेति । स्पष्टम्  ॥  ३।६९।४२  ॥   

  

एतस्मिन्नन्तरे क्रूरो भ्रातरौ रामलक्ष्मणौ ।  

पप्रच्छ घननिर्घोषः कबन्धो दानवोत्तमः  ॥  ३।६९।४३  ॥   

एतस्मिन्निति । एतस्मिन्नन्तरे लक्ष्मणाश्वासनावसरे  ॥  ३।६९।४३  ॥   

  

कौ युवां वृषभस्कन्धौ महाखङ्गधनुर्धरौ ।  

घोरं देशमिमं प्राप्तौ मम भक्षावुपस्थितौ  ॥  ३।६९।४४  ॥   

काविति । भक्षौ आहारौ  ॥  ३।६९।४४  ॥   

  

वदतं कार्यमिह वां किमर्थं चागतौ युवाम् ।  

इमं देशमनुप्राप्तौ क्षुधार्तस्येह तिष्ठतः  ॥  ३।६९।४५  ॥   

वदतमिति । इह वने वां युवयोः कार्यं वदतम् । लोण्मध्यमपुरुषद्विवचनम् ।
वामिह वने किं कार्यं किं कर्तव्यं किमर्थं कस्य प्रयोजनाय आगतौ न
किमप्यस्त्यत्र वां प्रयोजनं प्रत्युतास्मत्प्रयोजनमेव सिद्धमित्याह इममिति
। इह तिष्ठतः ममेति शेषः । क्षुधार्तस्य मम सम्बन्धिनमिमं
देशमनुप्राप्तावित्यनेन मम क्षुन्निवृत्त्यर्थमेव वामागमनमिति भावः  ॥ 
३।६९।४५  ॥   

  

सबाणचापखड्गौ च तीक्ष्णशृङ्गाविवर्षभौ ।  

ममास्यमनुमम्प्राप्तौ दुर्लभं जीवितं पुनः  ॥  ३।६९।४६  ॥   

आगमने आवयोः का हानिरित्यत्राह सबाणेति  ॥  ३।६९।४६  ॥   

  

तस्य तद्वचनं श्रुत्वा कबन्धस्य दुरात्मनः ।  

उवाच लक्ष्मणं रामो मुखेन परिशुष्यता  ॥  ३।६९।४७  ॥   

तस्येति । मुखेन उपलक्षित इति शेषः  ॥  ३।६९।४७  ॥   

  

कृच्छ्रात्कृच्छ्रतरं प्राप्य दारुणं सत्यविक्रम ।  

व्यसनं जीवितान्ताय प्राप्तमप्राप्य तां प्रियाम्  ॥  ३।६९।४८  ॥   

कृच्छ्रादिति । कृच्छ्रात्कृच्छ्रतरं राज्यभ्रंशवनवाससीताहरणपर्यन्तं
प्राप्यावस्थितयोः पुनश्च तां प्रियामप्राप्यैव आवयोर्जीवितान्ताय दारुणं
व्यसनं दुःखं प्राप्तम्  ॥  ३।६९।४८  ॥   

  

कालस्य सुमहद्वीर्यं सर्वभूतेषु लक्ष्मण ।  

त्वां च मां नरव्याघ्र व्यसनैः पश्य मोहितौ  ॥  ३।६९।४९  ॥   

अत्र हेतुमाह कालस्येति । सर्वभूतेष्वपि कालस्य वीर्यं सुमहत्,
अनर्गलमित्यर्थः । त्वां च मां च महाबलपराक्रमावपि व्यसनैर्मोहितौ करोति
पश्य  ॥  ३।६९।४९  ॥   

  

नातिभारो ऽस्ति दैवस्य सर्वभूतेषु लक्ष्मण ।  

शूराश्च बलवन्तश्च कृतास्त्राश्च रणाजिरे ।  

कालाभिपन्नाः सीदन्ति यथा वालुकसेतवः  ॥  ३।६९।५०  ॥   

उक्तमर्थमुपपादयति नातीति सार्धश्लोक एकान्वयः । वालुकसेतवः सिकतामयसेतवः
 ॥  ३।६९।५०  ॥   

  

इति ब्रुवाणो दृढसत्यविक्रमो महायशा दाशरथिः प्रतापवान् ।  

अवेक्ष्य सौमित्रिमुदग्रपौरुषं स्थिरां तदा स्वां मतिमात्मनाकरोत्  ॥ 
३।६९।५१  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
एकोनसप्ततितमः सर्गः  ॥  ६९  ॥   

इतीति । सौमित्रिं दीनमवेक्ष्य स्वां मतिम् आत्मनैव स्थिरामकरोत्  ॥ 
३।६९।५१  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनसप्ततितमः सर्गः  ॥  ६९  ॥   


