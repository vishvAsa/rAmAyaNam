+++
title = "०४३ स्वर्णमृगग्रहणर्थं रामगमनम्"
title_english = "043 Lure of the Golden Deer"

+++


सा तं सम्प्रेक्ष्य सुश्रोणी कुसुमान्यपचिन्वती ।  

हैमराजतवर्णाभ्यां पार्श्वाभ्यामुपशोभितम्  ॥  ३।४३।१  ॥   

प्रहृष्टा चानवद्याङ्गी मृष्टहाटकवर्णिनी ।  

भर्तारमभिचक्रन्द लक्ष्मणं चापि सायुधम्  ॥  ३।४३।२  ॥   

तया ऽ ऽहूतौ नरव्याघ्रौ वैदेह्या रामलक्ष्मणौ ।  

वीक्षमाणौ तु तं देशं तदा ददृशतुर्मृगम्  ॥  ३।४३।३  ॥   

शङ्कमानस्तु तं दृष्ट्वा लक्ष्मणो राममब्रवीत् ।  

तमेवैनमहं मन्ये मारीचं राक्षसं मृगम्  ॥  ३।४३।४  ॥   

सीतायास्त्वेकनाथायाः पूरयिष्यन् मनोरथम् । मायागृगं यो ऽनुययौ श्रीरामं
तमुपास्महे  ॥  सा तमित्यादि । हैमराजतवर्णाभ्यामित्यनेन द्वयोः
पार्श्वयोर्वर्णभेद उच्यते । मष्टं शुद्धं हाटकं सुवर्णं तस्य वर्णो ऽस्या
अस्तीति तथा । "स्वर्णं सुवर्णं कनकं हिरण्यं हेम हाटकम्" इत्यमरः ।
अभिचक्रन्द उच्चैराह्वयत् "क्रदि आह्वाने रोदने च" इति धातुः ।
सायुधमित्यनेनायुधेन सहागन्तव्यमित्याहूतवतीति गम्यते  ॥  ३।४३।१४  ॥   

  

चरन्तो मृगयां हृष्टाः पापेनोपाधिना वने ।  

अनेन निहता राजन् राजानः कामरूपिणा  ॥  ३।४३।५  ॥   

मृगयां चरन्तः मृगयार्थं पर्यटन्तो राजानः । अनेन पापेन मृगरूपोपाधिना
निमित्तेन हताः  ॥  ३।४३।५  ॥   

  

अस्य मायाविदो माया मृगरूपमिदं कृतम् ।  

भानुमत् पुरुषव्याघ्र गन्धर्वपुरसन्निभम्  ॥  ३।४३।६  ॥   

मृगो ह्येवंविधो रत्नविचित्रो नास्ति राघव ।  

जगत्यां जगतीनाथ मायैषा हि न संशयः  ॥  ३।४३।७  ॥   

मायां वेत्तीति मयावित् तस्य । मायैव मृगरूपं कृतं मृगाकारेण परिणतम् ।
भानुमत् प्रकाशवत् । गन्धर्वपुरं नानाविधविस्मयनीयाकारसंस्थानं
क्षणभङ्गुरमभ्रं तत्सन्निभम्, तद्वद्विस्मयनीयमित्यर्थः । जगत्यां भूमौ  ॥ 
३।४३।६,७  ॥   

  

एवं ब्रुवाणं काकुत्स्थं प्रतिवार्य शुचिस्मिता ।  

उवाच सीता संहृष्टा चर्मणा हृतचेतना  ॥  ३।४३।८  ॥   

काकुत्स्थं प्रतिवार्य निवर्त्य उवाच, राममिति शेषः । तत्र हेतुश्चर्मणेति
। हृतचेतना हृतप्रज्ञा  ॥  ३।४३।८  ॥   

  

आर्यपुत्राभिरामो ऽसौ मृगो हरति मे मनः ।  

आनयैनं महाबाहो क्रीडार्थं नो भविष्यति  ॥  ३।४३।९  ॥   

नो भविष्यति नः भविष्यति । न भविष्यतीत्यपि वाग्दोषः  ॥  ३।४३।९  ॥   

  

इहाश्रमपदे ऽस्माकं बहवः पुण्यदर्शनाः ।  

मृगाश्चरन्ति सहिताः सृमराश्चमरास्तथा  ॥  ३।४३।१०  ॥   

ऋक्षाः पृषतसङ्घाश्च वानराः किन्नरास्तथा ।  

विचरन्ति महाबाहो रूपश्रेष्ठा मनोहराः  ॥  ३।४३।११  ॥   

सहिताः सङ्घीभूताः । सृमराः व्यालमृगाः । "सृमरः स्याद्व्यालमृगः" इति
वैजयन्ती । चमराः चामरमृगाः । ऋक्षाः भल्लूकाः । पृषताः बिन्दुमृगाः ।
किन्नराः मृगविशेषाः  ॥  ३।४३।१०,११  ॥   

  

न चास्य सदृशो राजन् दृष्टूपर्वो मृगः पुरा ।  

तेजसा क्षमया दीप्त्या यथायं मृगसत्तमः  ॥  ३।४३।१२  ॥   

तेजसा वर्णेन । क्षमया अत्वरया । दीप्त्या शारीरप्रकाशेन । यथायं मृगो
दृश्यते तथा तेज आदिभिः अस्य सदृशो मृगो न दृष्टपूर्वः । पुरा भाविकाले ऽपि
न दृश्यत इति शेषः । "स्यात्प्रबन्धे चिरातीते निकटागामिके पुरा" इत्यमरः
 ॥  ३।४३।१२  ॥   

  

नानावर्णविचित्राङ्गो रत्नबिन्दुसमाचितः ।  

द्योतयन् वनमव्यग्रं शोभते शशिसन्निभः  ॥  ३।४३।१३  ॥   

समाचितः व्याप्तः । अव्यग्रं समग्रं यथा तथा शोभते । शशिसन्निभः
आनन्दकरत्वेन शशिसाम्यम्  ॥  ३।४३।१३  ॥   

  

अहो रूपमहो लक्ष्मीः स्वरसम्पच्च शोभना ।  

मृगो ऽद्भुतो विचित्राङ्गो हृदयं हरतीव मे  ॥  ३।४३।१४  ॥   

रूपं वर्णः । लक्ष्मीः कान्तिः । उक्तानुवादपूर्वकं मनोहरत्वमाह मृग इति ।
अतो न पूर्वार्धेन गतार्थता  ॥  ३।४३।१४  ॥   

  

यदि ग्रहणमभ्येति जीवन्नेव मृगस्तव ।  

आश्चर्यभूतं भवति विस्मयं जनयिष्यति  ॥  ३।४३।१५  ॥   

समाप्तवनवासानां राज्यस्थानां च नः पुनः ।  

अन्तःपुरविभूषार्थो मृग एष भविष्यति  ॥  ३।४३।१६  ॥   

यदिति श्लोकद्वयमेकान्वयम् । तव ग्रहणं त्वत्कर्तृकग्रहण् । कर्तरि षष्ठी ।
तदा एष मृगः आश्चर्यभूतम् । अस्माकं विस्मयावहं सत्त्वं भवति इदानीमिति
शेषः । समाप्तवनवासानाम् अत एव पुनः राज्यस्थानां च नः विस्मयं जनयिष्यति
किञ्च अन्तःपुरविभूषार्थो ऽपि भविष्यति  ॥  ३।४३।१५,१६  ॥   

  

भरतस्यार्यपुत्रस्य श्वश्रूणां मम च प्रभो ।  

मृगरूपमिदं व्यक्तं विस्मयं जनयिष्यति  ॥  ३।४३।१७  ॥   

आर्यपुत्रस्य तव श्वश्रूणां मम श्वश्रूणां चेति योजना । मृगरूपं
प्रशस्तमृगः । प्रशंसायां रूपप् प्रत्ययः । मृगस्य रूपं वा  ॥  ३।४३।१७  ॥   

  

जीवन्न यदि ते ऽभ्येति ग्रहणं मृगसत्तमः ।  

अजिनं नरशार्दूल रुचिरं मे भविष्यति  ॥  ३।४३।१८  ॥   

जीवतः अग्रहणे ऽपि प्रयोजनमाह जीवन्निति । अजिनं चर्म । रुचिरं प्रियम्  ॥ 
३।४३।१८  ॥   

  

निहतस्यास्य सत्त्वस्य जाम्बूनदमयत्वचि ।  

शष्पबृस्यां विनीतायामिच्छाम्यहमुपासितुम्  ॥  ३।४३।१९  ॥   

प्रियत्वमेव विवृणोति निहतस्येति । जाम्बूनदमयत्वचि स्वर्णसदृशत्वचि ।
शष्पबृस्यां बालतृणैः कृतायां बृस्याम् । मध्यमपदलोपिसमासः । "व्रतिनामासनं
बृसी" इत्यमरः । तस्यां विनीतायाम् आस्तृतायाम् । उक्तरूपत्वचि उपासितुं
स्थातुम् इच्छामि, सहेति शेषः  ॥  ३।४३।१९  ॥   

  

कामवृत्तमिदं रौद्रं स्त्रीणामसदृशं मतम् ।  

वपुषा त्वस्य सत्त्वस्य विस्मयो जनितो मम  ॥  ३।४३।२०  ॥   

अथ सविनयमाह कामवृत्तमिति । रौद्रं घोरम् इदं कामवृत्तं
भर्तृप्रेरणरूपस्वेच्छाव्यापारः । स्त्रीणाम् असदृशम् अयुक्तं कैकेयीवत्,
तथाप्यस्य सत्त्वस्य तु वपुषा विलक्षणदेहेन मम विस्मयो जनितः ममात्यन्तं
कुतूहलं वर्तते, आनयेति वक्तुमप्ययुक्तम् अतः तवापि कुतूहलमस्ति चेत्तथा
क्रियतामिति भावः । अनेन पूर्वमानयेति प्रमादादुक्तस्य क्षमापणं कृतम्  ॥ 
३।४३।२०  ॥   

  

तेन काञ्चनरोम्णा तु मणिप्रवरशृङ्गिणा ।  

तारुणादित्यवर्णेन नक्षत्रपथवर्चसा ।  

बभूव राघवस्यापि मनो विस्मयमागतम्  ॥  ३।४३।२१  ॥   

न केवलं स्त्रीपारवश्येन कृतवान् किन्तु स्वविस्मयेनापीत्याह तेनेत्यादिना
। मणिप्रवरो नीलरत्नम् । काञ्चनवर्णरोमत्वात् बालसूर्यवर्णत्वम् ।
नक्षत्रपथः छायापथः तत्तुल्यवर्चसा नक्षत्रसदृशबिन्दूपलक्षितत्वात् । आगतं
प्राप्तम्  ॥  ३।४३।२१  ॥   

  

एवं सीतावचः श्रुत्वा तं दृष्ट्वा मृगमद्भुतम् ।  

लोभितस्तेन रूपेण सीतया च प्रचोदितः  ॥  ३।४३।२२  ॥   

उवाच राघवो हृष्टो भ्रातरं लक्ष्मणं वचः  ॥  ३।४३।२३  ॥   

रूपेण मृगेण । "रूपं मृगे ऽपि विज्ञेयम्" इति हलायुधः  ॥  ३।४३।२२,२३  ॥   

  

पश्य लक्ष्मण वैदेह्याः स्पृहां मृगगतामिमाम् ।  

रूपश्रेष्ठतया ह्येष मृगो ऽद्य न भषिष्यति  ॥  ३।४३।२४  ॥   

पश्येति । सीता स्पृहायुक्तेति भावः । तत्र हेतुमाह रूपेति । मृगेषु
श्रेष्ठतया रूपेण श्रेष्ठतया वा । एष मृगः एतादृशमृगः । अद्य वनवासे । न
भविष्यति न सेत्स्यति दुर्लभ इत्यर्थः  ॥  ३।४३।२४  ॥   

  

न वने नन्दनोद्देशे न चैत्ररथसंश्रये ।  

कुतः पृथिव्यां सौमित्रे यो ऽस्य कश्चित्समो मृगः  ॥  ३।४३।२५  ॥   

न केवलमत्र देशान्तरे ऽपि दुर्लभ इत्याह न वन इति । नन्दन इत्युद्देशः
कीर्तनं यस्य तस्मिन् वने चैत्ररथसंश्रये चैत्ररथाख्ये वने च न
भविष्यतीत्यनुषज्यते पृथिव्यां कुतो हेतोर्भविष्यति  ॥  ३।४३।२५  ॥   

  

प्रतिलोमानुलोमाश्च रुचिरा रोमराजयः ।  

शोभन्ते मृगमाश्रित्य चित्राः कनकबिन्दुभिः  ॥  ३।४३।२६  ॥   

प्रतिलोमाः तिर्यग्भूताः । अनुलोमाः अनुकूलाः रोमराजयश्च मृगमाश्रित्य
दृश्यन्ते । चित्राः आश्चर्यभूताः कनकबिन्दवः कनकवर्णबिन्दवश्च
मृगमाश्रित्य शोभन्ते  ॥  ३।४३।२६  ॥   

  

पश्यास्य जृम्भमाणस्य दीप्तामग्निशिखोपमाम् ।  

जिह्वां मुखान्निःसरन्तीं मेघादिव शतह्रदाम्  ॥  ३।४३।२७  ॥   

पश्येति । शतह्रदां तडितम्  ॥  ३।४३।२७  ॥   

  

मसारगल्लर्कमुखः शङ्खमुक्तानिभोदरः ।  

कस्य नामाभिरूपो ऽसौ न मनो लोभयेन्मृगः  ॥  ३।४३।२८  ॥   

मसारः इन्द्रनीलः । गल्लर्कः चषकः । "गल्लर्कश्चानुतर्षश्च तर्षकश्चषकः
स्मृतः" इति हलायुधः । इन्द्रनीलनिर्मितचषकाकारमुखसम्पुट इत्यर्थः ।
अभिरूपः सुन्दरः  ॥  ३।४३।२८  ॥   

  

कस्य रूपमिदं दृष्ट्वा जाम्बूनदमयं प्रभो ।  

नानारत्नमयं दिव्यं न मनो विस्मयं व्रजेत्  ॥   

\[किं पुनर्मैथिली सीता बाला नारी न विस्मयेत् ।\]  ॥  ३।४३।२९  ॥   

कस्येति । रूपं मृगम् । जाम्बूनदमयेति स्वार्थे मयट् । नानारत्नमयं
नानाबिन्दुप्रचुरम्  ॥  ३।४३।२९  ॥   

  

मांसहेतोरपि मृगान् विहारार्थं च धन्विनः ।  

घ्नन्ति लक्ष्मण राजानो मृगयायां महावने  ॥  ३।४३।३०  ॥   

मांसहेतोरपि विनोदार्थं च राजानो मृगान् घ्नन्ति, किं
पुनरेवंविधविचित्रवस्तुलाभहेतोरिति भावः  ॥  ३।४३।३०  ॥   

  

धनानि व्यवसायेन विचीयन्ते महावने ।  

धातवो विविधाश्चापि मणिरत्नसुवर्णिनः  ॥  ३।४३।३१  ॥   

एतन्मृगरूपं महद्धनम् एतच्च वन एव सम्भवति तस्मादिदं व्यवसायेन
स्वीकर्तव्यमित्यभिप्रायेणाह धनानीति । मणिरत्नं मणिश्रेष्ठं सुर्वर्णं च
मणिरत्नसुवर्णे ते येषु स्त इति मणिरत्नसुवर्णिनः मणयः सुवर्णानि च धातुषु
भवन्तीति प्रसिद्धिः । तथाभूता विविधा धातवश्च धनानि
करिमस्तकमुक्ताप्रभृतीनि महावने व्यवसायेन मृगयोद्योगेन राजभिः विचीयन्ते
सङ्गृह्यन्ते । यद्वा धनानि व्यवसायेन मृगयोद्योगेन महावने विचीयन्ते । ननु
कुतो वने धनसङ्ग्रहप्रसक्तिरित्यत्राह धातव इति । यस्मादुक्तरूपा विविधा
धातवः सन्ति तस्मादित्यर्थः  ॥  ३।४३।३१  ॥   

  

तत्सारमखिलं नृ़णां धनं निचयवर्धनम् ।  

मनसा चिन्तितं सर्वं यथा शुक्रस्य लक्ष्मण  ॥  ३।४३।३२  ॥   

तेषां धनानां सारं श्रेष्ठभूतम् । अखिलं धनं नृ़णां निचयवर्धनं कोशवर्धनं
भवेत् । किमिव शुक्रस्य मनसा चिन्तितं सङ्कल्पितं वस्तुजातं तथैवाविर्भूय
निचयवर्धनं यथा तद्वदित्यर्थः । यद्वा नृ़णां मनसा चिन्तितं
वृथामनोरथकल्पितं सर्वं धनं यथा शुक्रस्य कोशं पूरयति तथेत्यर्थः ।
तदुक्तमुद्योगपर्वणि "मनुष्येभ्यः समादत्ते शुक्रश्चिन्तार्जितं धनम् ।"
इति । यद्वा नृ़णां राजादिधनिनां कोशवर्धनं तत् वन्यं धनं सारं भवति
जानपदधनादपि वन्यं धनं सारम् अतिप्रशस्तं भवति अपूर्वत्वात् अतो
निवृत्तवनवासैरस्माभिर्वनादपूर्वधनतया पुरीं नेतुमयं ग्रहीतव्य इति भावः  ॥ 
३।४३।३२  ॥   

  

अर्थी येनार्थकृत्येन संव्रजत्यविचारयन् ।  

तमर्थमर्थशास्त्रज्ञाः प्राहुरर्थ्याश्च लक्ष्मण  ॥  ३।४३।३३  ॥   

अस्त्विदम् अथापि विचार्य कार्यमिति चेत्तत्राह अर्थीति । अर्थी
असन्निहितार्थापेक्षी । "अर्थाच्चासन्निहिते" इति इनिप्रत्ययः । सः येन
अर्थकृत्येन अर्थकार्येण हेतुना अविचारयन् संव्रजति सम्यग्गच्छति
यद्वस्तुसौन्दर्यजातोपकारलोभेन पुरुषस्तत्साधने व्यग्रः प्रवर्तते
तमेवार्थं प्राहुः । अर्थशास्त्रज्ञाः नीतिशास्त्रज्ञाः । अर्थ्या
अर्थादनपेताश्च । "अर्थ्यो ऽभिज्ञार्थशालिनोः" इत्यजयः ।
"धर्मपथ्यर्थन्यायादनपेते" इति यत्प्रत्ययः । यस्य गुणप्रीतः पुरुषः
अभिनिविशते स एवार्थ इति नीतिशास्त्रज्ञा अर्थवन्तश्चाहुः । अय़ञ्च तथाविध
इति भावः  ॥  ३।४३।३३  ॥   

  

एतस्य मृगरत्नस्य परार्ध्ये काञ्चनत्वचि ।  

उपवेक्ष्यति वैदेही मया सह सुमध्यमा  ॥  ३।४३।३४  ॥   

एवं प्रयत्नसम्पाद्यं वस्त्वयमेव मृग इत्यभिप्रायेणाह एतस्येति ।
मृगरत्नस्य मृगश्रेष्ठस्य । परार्घ्ये श्लाध्ये । काञ्चनत्वचि
काञ्चनसदृशत्वचि । पुल्ँलिङ्गत्वमार्षम्  ॥  ३।४३।३४  ॥   

  

न कादली न प्रियकी न प्रवेणी न चाविकी ।  

भवेदेतस्य सदृशी स्पर्शनेनेति मे मतिः  ॥  ३।४३।३५  ॥   

परार्ध्यत्वं विवृणोति नेति । कदल्येव कादली मृगाविशेषः । तल्लक्षणमुक्तं
वैजयन्त्याम् "कदली तु बिले शेते मृदुसूक्ष्मोच्चकर्बुरैः ।
नीलाग्रैर्लोमभिर्युक्ता सा विंशत्यङ्गुलायता । प्रियकी लोमभिर्युक्ता
मृदुश्च मसृणैर्घनैः  ॥ " इति। प्रवेणी आस्तरणविशेषः मृगविशेषो वा। अविरेव
अविकः "अवेः कः" इति स्वार्थे कप्रत्ययः। तस्येयमाविकी तल्लोमनिर्मिता
शाटीत्यर्थः। स्पर्शनेन मार्दवेन  ॥  ३।४३।३५  ॥   

  

एष चैव मृगः श्रीमान् यश्च दिव्यो नभश्चरः ।  

उभावेतै मृगौ दिव्यौ तारामृगमहीमृगौ  ॥  ३।४३।३६  ॥   

दिव्यः श्लाघ्यः । नभश्चरो मृगः मृगशीर्षः । दिव्यौ शोभमानौ  ॥  ३।४३।३६
 ॥   

  

यदि वा ऽयं तथा यन्मां भवेद्वदसि लक्ष्मण ।  

मायैषा राक्षसस्येति कर्तव्यो ऽस्य वधो मया  ॥  ३।४३।३७  ॥   

एवं सीतामतमङ्गीकृत्य प्रवृत्तिरुक्ता । अथ लक्ष्मणमतमङ्गीकृत्याह यदि वेति
। मायैषा राक्षसस्येति यन्मां वदसि तथायं यदि वा भवेत् एवमप्यस्य वधो मया
कार्यः  ॥  ३।४३।३७  ॥   

  

एतेन हि नृशंसेन मारीचेनाकृतात्मना ।  

वने विचरता पूर्वं हिंसिता मुनिपुङ्गवाः । ३।४३।३८  ॥   

हनने हेतुत्वेन तदीयदौरात्म्यमाविष्करोति एतेन हीति । नृशंसेन घातुकेन ।
अकृतात्मना दुष्टभावेन  ॥  ३।४३।३८  ॥   

  

उत्थाय बहवो येन मृगयायां जनाधिपाः ।  

निहताः परमेष्वासास्तस्माद्वध्यस्त्वयं मृगः  ॥  ३।४३।३९  ॥   

उत्थाय प्रादुर्भूय  ॥  ३।४३।३९  ॥   

  

पुरस्तादिह वातापिः परिभूय तपस्विनः ।  

उदरस्थो द्विजान् हन्ति स्वगर्भो ऽश्वतरीमिव  ॥  ३।४३।४०  ॥   

पूर्वोक्तमपि वातापिवृत्तान्तं मारीचस्य मायाव्यापारे दृष्टान्तत्वेनाह
पुरस्तादिति पुरस्तात् पूर्वस्मिन्काले । इह दण्डकारण्ये । अश्वतरो नाम
गर्दभादश्वायामुत्पन्न इति वृत्तिकारः । "गोखरो ऽश्वतरो मतः" इति हलायुधः ।
तत्स्वरूपमुक्तं शालिहोत्रीये "खररूक्षस्वरास्तीक्ष्णाः खरशीलाः
खराङ्घ्रयः" इति । तामश्वतरीं स्वगर्भो यथा हन्ति तथायमपि गर्भस्थो द्विजन्
हन्ति । अश्वतरी वृश्चिकेत्यप्याहुः  ॥  ३।४३।४०  ॥   

  

स कदाचिच्चिराल्लोभादाससाद महामुनिम् ।  

अगस्त्यं तेजसा युक्तं भक्षस्तस्य बभूव ह  ॥  ३।४३।४१  ॥   

भक्षः आहारः  ॥  ३।४३।४१  ॥   

  

समुत्थाने च तद्रूपं कर्तुकामं समीक्ष्य तम् ।  

उत्स्मयित्वा तु भगवान् वातापिमिदमब्रवीत्  ॥  ३।४३।४२  ॥   

समुत्थाने श्राद्धान्ते । तद्रूपं रक्षोरूपम् । उत्स्मयित्वा ईषत्स्मित्वा
। ल्यबभाव आर्षः  ॥  ३।४३।४२  ॥   

  

त्वया ऽविगण्य वातापे परिभूताः स्वतेजसा ।  

जीवलोके द्विजश्रेष्ठास्तस्मादसि जरां गतः  ॥  ३।४३।४३  ॥   

अविगण्य अविचार्य पापमिति शेषः । जीवलोके भूलोके । जरां जीर्णताम् । इति
वातापिमब्रवीदिति पूर्वेणान्वयः  ॥  ३।४३।४३  ॥   

  

तदेतन्न भवेद्रक्षो वातापिरिव लक्ष्मण ।  

मद्विधं यो ऽतिमन्येत धर्मनित्यं जितेन्द्रियम् ।  

भवेद्धतो ऽयं वातापिरगस्त्येनेव मां गतः  ॥  ३।४३।४४  ॥   

तदिति रक्षःशब्दाभिप्रायेण नपुंसकत्वम् । अतिमन्येत अतिक्रामेत् । मां गत
इति । अगस्त्यो यथा अजरूपं वातापिं लोकहितार्थं नाशितवान् तथाहमपि
मृगरूपमेनं हनिष्यामीत्यर्थः  ॥  ३।४३।४४  ॥   

  

इह त्वं भव सन्नद्धो यन्त्रितो रक्ष मैथिलीम् ।  

अस्यामायत्तमस्माकं यत्कृत्यं रघुनन्दन  ॥  ३।४३।४५  ॥   

सन्नद्धः धनुःकवचादिसन्नाहयुक्तः । यन्त्रितः व्याक्षेपान्तररहितः ।
अस्यामिति । अस्माकं यत्कृत्यमावश्यकं तत् सर्वमस्यामायत्तम्
एतद्रक्षणप्रधानमित्यर्थः । एतन्मूलतया रावणवधादिकं कर्तव्यम् । इयं हि
पूर्वं वेदवतीभावे तथा, सङ्कल्पितवतीत्यपि सूचयति  ॥  ३।४३।४५  ॥   

  

अहमेनं वधिष्यामि ग्रहीष्याम्यपि वा मृगम् ।  

यावद्गच्छामि सौमित्रे मृगमानयितुं द्रुतम्  ॥  ३।४३।४६  ॥   

अहमिति । यावद्गच्छामि गमिष्यामि । "यावत्पुरानिपातयोः" इति भविष्यदर्थे
लट्  ॥  ३।४३।४६  ॥   

  

पश्य लक्ष्मण वैदेहीं मृगत्वचिगतस्पृहाम् ।  

त्वचा प्रधानया ह्येष मृगो ऽद्य न भविष्यति  ॥  ३।४३।४७  ॥   

पश्येति । गतस्पृहां प्राप्तस्पृहाम् । प्रधानया प्रधानप्रयोजनभूतया न
भविष्यति मरिष्यतीत्यर्थः । अत्र सीताप्रार्थितमेव प्रधानप्रयोजनम्,
अन्यदानुषङ्गिकमित्यर्थः  ॥  ३।४३।४७  ॥   

  

अप्रमत्तेन ते भाव्यमाश्रमस्थेन सीतया  ॥  ३।४३।४८  ॥   

यावत्पृषतमेकेन सायकेन निहन्म्यहम् ।  

हत्वैतच्चर्म चादाय शीघ्रमेष्यामि लक्ष्मण  ॥  ३।४३।४९  ॥   

अप्रमत्तेनेति । सीतया हेतुभूतया आश्रमस्थेन ते त्वया अप्रमत्तेन भाव्यम्,
आश्रमस्थो ऽप्रर्मत्तः सन् सीतारक्षणं कुर्वित्यर्थः । पृषतं मृगम्  ॥ 
३।४३।४८,४९  ॥   

  

प्रदक्षिणेनातिबलेन पक्षिणा जटायुषा बुद्धिमता च लक्ष्मण ।  

भवाप्रमत्तः परिगृह्य मैथीलीं प्रतिक्षणं सर्वत एव शङ्कितः  ॥  ३।४३।५०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
त्रिचत्वारिंशः सर्गः  ॥  ४३  ॥   

प्रदक्षिणेन अत्यन्तसमर्थेन । जटायुषेति सहार्थे तृतीया । "वृद्धो यूना"
इति ज्ञापकात् । मैथिलीं परिगृह्य स्ववशीकृत्य सर्वतः शङ्कित एव
प्रतिक्षणमतिशङ्क्येवाप्रमत्तो भवेत्यन्वयः । अत्र पञ्चाशच्छ्लोकाः  ॥ 
३।४३।५०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रिचत्वारिंशः सर्गः  ॥  ४३  ॥   


