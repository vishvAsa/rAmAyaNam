+++
title = "०४२ मारीचेन स्वर्णमृगरूपधारणम्"
title_english = "042 Maareecha turns into Golden Deer"

+++


एवमुक्त्वा तु वचनं मारीचो रावणं ततः ।  

गच्छावेत्यब्रवीद्दीनो भयाद्रात्रिञ्चरप्रभोः  ॥  ३।४२।१  ॥   

क्षणं क्षणार्धमपि वा वियोगो यस्य दुःखदः । तमहं शिरसा वन्दे
जानकीप्राणवल्लभम्  ॥  एवमित्यादि । भयात् रावणादधुनैव वधो भविष्यतीति भयात्
 ॥  ३।४२।१  ॥   

  

दृष्टश्चाहं पुनस्तेन शरचापासिधारिणा ।  

मद्वधोद्यतशस्त्रेण विनष्टं जीवितं च मे  ॥  ३।४२।२  ॥   

दीन इत्युक्तं दौस्थ्यमुपपादयति दृष्ट इत्यादिना । यद्यहं तेन दृष्टः मे
जीवितं विनष्टमित्यन्वयः  ॥  ३।४२।२  ॥   

  

नहि रामं पराक्रम्य जीवन् प्रतिनिवर्तते ।  

वर्तते प्रतिरूपो ऽसौ यमदण्डहतस्य ते  ॥  ३।४२।३  ॥   

किन्नु शक्यं मया कर्तुमेवं त्वयि दुरात्मनि ।  

एष गच्छाम्यहं तात स्वस्ति ते ऽस्तु निशाचर  ॥  ३।४२।४  ॥   

यमदण्डहतस्य ते प्रतिरूपः सदृशः असौ जनो वर्तते त्वमिवाहमपि यमदण्डहत
इत्यर्थः  ॥  ३।४२।३,४  ॥   

  

प्रहृष्टस्त्वभवत्तेन वचनेन स रावणः ।  

परिष्वज्य सुसंश्लेष्यमिदं वचनमब्रवीत्  ॥  ३।४२।५  ॥   

सुसंश्लिष्टं दृढम्  ॥  ३।४२।५  ॥   

  

एतच्छौण्डीर्ययुक्तं ते मच्छन्दादिव भाषितम् ।  

इदानीमसि मारीचः पूर्वमन्यो निशाचरः  ॥  ३।४२।६  ॥   

शौण्डीर्यं वीरत्वम् । "कृशृपृकटिपटिशौण्डिभ्य ईरन्" इत्यौणादिकसूत्रेण
"शौडि गर्व" इत्यस्मादीरन् प्रत्ययः । "शौण्डीरो वीरः" इति वृत्तिकारः ।
"शोण्डीरस्त्यागिवीरयोः" इति निघण्टुः । तत्कर्म तद्भावो वा शोण्डीर्यं
गुणवचनत्वात् ष्यञ् । शोण्डीर्ययुक्तमेतत्ते भाषितं मच्छन्दादिव
मदभिप्रायादिव भाषितं मत्सदृशं भाषितमित्यर्थः । पूर्वमन्यो यः कश्चन
निशाचरो ऽसि विक्लवभाषणात् इदानीं मारीचो ऽसि मारीच इति
लोकप्रसिद्धनामधेयानुरूपव्यापारो ऽसि स्वप्रकृतिं प्राप्तो ऽसीत्यर्थः  ॥ 
३।४२।६  ॥   

  

आरुह्यतामयं शीघ्रं रथो रत्नविभूषितः ।  

मया सह तथा युक्तः पिशाचवदनैः खरैः  ॥  ३।४२।७  ॥   

प्रलोभयित्वा वैदेहीं यथेष्टं गन्तुमर्हसि ।  

तां शून्ये प्रसभं सीतामानयिष्यामि मैथिलीम्  ॥  ३।४२।८  ॥   

तथेति समुच्चये । खरैर्युक्तो रत्नविभूषितश्चेत्यर्थः  ॥  ३।४२।७,८  ॥   

  

ततो रावणमारीचौ विमानमिव तं रथम् ।  

आरुह्य ययतुः शीघ्रं तस्मादाश्रममण्डलात्  ॥  ३।४२।९  ॥   

तस्मात् मारीचीयात्  ॥  ३।४२।९  ॥   

  

तथैव तत्र पश्यन्तौ पत्तनानि वनानि च ।  

गिरींश्च सरितः सर्वा राष्ट्राणि नगराणि च  ॥  ३।४२।१०  ॥   

समेत्य दण्डकारण्य राघवस्याश्रमं ततः ।  

ददर्श सहमारीचो रावणो राक्षसाधिपः  ॥  ३।४२।११  ॥   

तथैव रथारूढावेव । सहैव स्थितावित्यर्थः । पत्तनानि नगरविशेषान् । नगाः
वृक्षाः सन्त्येष्विति नगराणि, उद्यानाकीर्णपुराणीत्यर्थः ।
"नगपांसुपाण्डुभ्यश्च" इति मत्वर्थीयो रप्रत्ययः । नगरपत्तनादि
लक्ष्णमुक्तं वास्तुशास्त्रे "ग्रामश्च नगरं चैव पत्तनं खर्वटं पुरम् ।
खेटकं कुसुमं चैव शिबिरं राजवासिकम् । सैनामुखमिति त्वेवं दशधा कीर्तितं
बुधैः । विप्राणां च सभृत्यानां वासो ग्राम इतीरितः । स एव
विप्रैराकीर्णस्त्वग्रहार इति स्मृतः । कुटुम्बिभेदैरेकोनत्रिंशद्भिश्च
समन्वितः । अनेकनारीसम्बद्धं नानाशिल्पिजनैर्वृतम् । क्रयविक्रयकैः कीर्णं
सर्वदेवैः समन्वितम् । नगरं त्विति विख्यातं पत्तनं शृणु साम्प्रतम् ।
द्वीपान्तरागतद्रव्यक्रयविक्रयकैर्युतम् । पत्तनं त्वब्धितीरे
स्यात्तयोर्मिश्रं तु खर्वटम् । क्रयविक्रयकैर्युक्तं नानाजातिसमन्वितम् ।
तन्तुवायसमायुक्तं तत्पुरं त्विति कथ्यते । एतैरधिष्ठितं यत्तत् खेटकं
परिकीर्तितम् । तेषामेकान्तरेष्वेव वासः कुसुममुच्यते ।" इत्यादिना  ॥ 
३।४२।१०,११  ॥   

  

अवतीर्य रथात्तस्मात्ततः काञ्चनभूषणात् ।  

हस्ते गृहीत्वा मारीचं रावणो वाक्यमब्रवीत्  ॥  ३।४२।१२  ॥   

हस्ते गृहीत्वेत्यनेनावश्यकत्वं द्योत्यते  ॥  ३।४२।१२  ॥   

  

एतद्रामाश्रमपदं दृश्यते कदली वृतम् ।  

क्रियतां तत्सखे शीघ्रं यदर्थं वयमागताः  ॥  ३।४२।१३  ॥   

स रावणवचः श्रुत्वा मारीचो राक्षसस्तदा ।  

मृगो भूत्वा ऽ ऽश्रमद्वारि रामस्य विचचार ह  ॥  ३।४२।१४  ॥   

यदर्थं यत्कार्यार्थम् । तत् कार्यं क्रियताम् आगमप्रयोजननिर्वाहकं मृगरूपं
भजस्वेत्यर्थः  ॥  ३।४२।१३,१४  ॥   

  

स तु रूपं समास्थाय महदद्भुतदर्शनम् ।  

मणिप्रवरशृङ्गाग्रः सितासितमुखाकृतिः  ॥  ३।४२।१५  ॥   

सङ्ग्रहेणोक्तं विवृणोति स त्वित्यादिना । अद्भुतं विस्मयावहं दर्शनं यस्य
तत्तथा । मणिप्रवरः इन्द्रनीलः तत्तुल्ये शृङ्गाग्रे यस्य स तथा ।
क्वचित्सिता क्वचिदसिता च मुखस्याकृतिः शोभारेखा यस्य । "वर्णो वर्णेन" इति
समानाधिकरणसमासः । अवयवद्वारेण सितासितश्ब्दौ समुदाये वर्तमानौ समानाधिकरणौ
भवतः  ॥  ३।४२।१५  ॥   

  

रक्तपद्मोत्पलमुख इन्द्रनीलोत्पलश्रवाः ।  

किञ्चिदभ्युन्नतग्रीव इन्द्रनीलदलाधरः  ॥  ३।४२।१६  ॥   

रक्तपद्मोत्पलमुखः मुखपुटयोरेको रक्तपद्मवर्णः अन्यस्तूत्पलवर्ण इत्यर्थः ।
इन्द्रनीलोत्पलश्रवाः श्रवसोरिन्द्रनीलसादृश्यं नीलभास्वररूपेण
उत्पलसादृश्यं रूपेण इन्द्रनीलदलवदधरो यस्य स तथा  ॥  ३।४२।१६  ॥   

  

कुन्देन्दुवज्रसङ्काशमुदरं चास्य भास्वरम् ।  

मधूकनिभपार्श्वश्च पद्मकिञ्जल्कसन्निभः  ॥  ३।४२।१७  ॥   

कुन्देति । अस्य मृगरूपस्य कुन्देन्दुवज्रसङ्काशमुदरमासीत् तस्मात्तादृशोदर
इति विपरिणमयितव्यम् । अन्यथा पूर्वापरविरोधः । मधूकनिभपार्श्वः
गुडपुष्पतुल्यवर्णैकपार्श्वः, पार्श्वान्तरे हेमवर्णस्य वक्ष्यमाणत्वात् ।
पद्मकिञ्जल्कसन्निभः उक्तावयवव्यतिरिक्तपृष्ठसर्वप्रदेशे पद्मकेसरवर्णः  ॥ 
३।४२।१७  ॥   

  

वैडूर्यसङ्काशखुरस्तनुजङ्घः सुसंहतः ।  

इन्द्रायुधसवर्णेन पुच्छेनोर्ध्वं विराजता  ॥  ३।४२।१८  ॥   

मनोहरः स्निग्धवर्णो रत्नैर्नानाविधैर्वृतः ।  

क्षणेन राक्षसो जातो मृगः परमशोभनः ।  

वनं प्रज्वलयन् रम्यं रामाश्रमपदं च तत्  ॥  ३।४२।१९  ॥   

सुसंहतः सुश्लिष्टसन्धिबन्धः । ऊर्ध्वं पुच्छोर्ध्वपार्श्वः,
इन्द्रायुधसवर्णेन इन्द्रधनुर्वन्नानावर्णेन पुच्छेनोपलक्षितः ।
स्निग्धवर्ण इति पूर्वोक्तसर्ववर्णानां स्निग्धत्वं विशेषणम् । रत्नैः
रत्नाकारबिन्दुभिः । उपसंहरति क्षणेनेति । प्रज्वलयन् प्रकाशयन् मृगो जात
इति पूर्वेणान्वयः  ॥  ३।४२।१८,१९  ॥   

  

मनोहरं दर्शनीयं रूपं कृत्वा स राक्षसः ।  

प्रलोभनार्थं वैदेह्या नानाधातुविचित्रितम्  ॥  ३।४२।२०  ॥   

विचरन् गच्छते तस्माच्छाद्वलानि समन्ततः  ॥  ३।४२।२१  ॥   

मनोहरमित्यदिसार्धश्लोक एकान्वयः । धातुर्वर्णः । शाद्वलानि शादाः
बालतृणानि । "शादो जम्बालशष्पयोः" इत्यमरः । तद्वन्ति स्थलानि शाद्वलानि ।
"नडशादाड् ड्वलच्" इति ड्वलच् प्रत्ययः । विचरन् भक्षयन् । "चर
गतिभक्षणयोः" । गच्छते गच्छति  ॥  ३।४२।२०,२१  ॥   

  

रूप्यैर्बिन्दुशतैश्चित्रो भूत्वा स प्रियदर्शनः ।  

विटपीनां किसलयान् भङ्क्त्वा ऽदन् विचचार ह  ॥  ३।४२।२२  ॥   

विटपीनामिति दीर्घश्छान्दसः । किसलयान् पल्लवान् । पुल्ँलिङ्गत्वमार्षम्  ॥ 
३।४२।२२  ॥   

  

कदलीगृहकं गत्वा कर्णिकारानितस्ततः ।  

समाश्रयन्मन्दगतिः सीतासन्दर्शनं तथा  ॥  ३।४२।२३  ॥   

कदलीगृहकं कृत्रिमकदलीमयगृहम् । तदनन्तरं कर्णिकारान् गत्वा ततः सीता
सन्दृश्यते ऽस्मिन्निति सीतासन्दर्शनम् । अधिकरणे ल्युट् ।
सीतासन्दर्शनयोग्यस्थानमित्यर्थः । तथेति समुच्चये । तदपि गत्वा मन्दगतिः
सन् इतस्ततः समाश्रयत्  ॥  ३।४२।२३  ॥   

  

राजीवचित्रपृष्ठः स विरराज महागृगः ।  

रामाश्रमपदाभ्याशे विचचार यथासुखम्  ॥  ३।४२।२४  ॥   

रीजीवचित्रपृष्ठः राजीवकेसरवदाश्चर्यकरपृष्ठदेशः । चित्रत्वं
पूर्वस्माद्विशेषः । रामाश्रमपदाभ्याशे रामाश्रमस्थानसपीपे  ॥  ३।४२।२४  ॥   

  

पुनर्गत्वा निवृत्तश्च विचचार मृगोत्तमः ।  

गत्वा मुहूर्तं त्वरया पुनः प्रतिनिवर्तते  ॥  ३।४२।२५  ॥   

पुनर्गत्वेति पुनर्निवृत्तश्चेत्यन्वयः । निवृत्य गमनमुक्त्वा गत्वा
निवर्तनमाह गत्वेति  ॥  ३।४२।२५  ॥   

  

विक्रीडंश्च क्वचिद्भूमौ पुनरेव निषीदति ।  

आश्रमद्वारमागम्य मृगयूथानि गच्छति  ॥  ३।४२।२६  ॥   

एवं गमनागमनाभ्यां विक्रीडन् सन् पुनः क्वचित्तूष्णीं निषीदति  ॥  ३।४२।२६
 ॥   

  

मृगयूथैरनुगतः पुनरेव निवर्तते ।  

सीतादर्शनमाकाङ्क्षन् राक्षसो मृगतां गतः ।  

परिभ्रमति चित्राणि मण्डलानि विनिष्पतन्  ॥  ३।४२।२७  ॥   

विनिष्पतन् सञ्चरन्  ॥  ३।४२।२७  ॥   

  

समुद्वीक्ष्य च तं सर्वे मृगा ह्यन्ये वनेचराः ।  

उपागम्य समाघ्राय विद्रवन्ति दिशो दश  ॥  ३।४२।२८  ॥   

समाघ्रायेति घ्राणेन विशेषं जानन्ति तिर्यञ्च इति प्रिसिद्धिः  ॥  ३।४२।२८
 ॥   

  

राक्षमः सो ऽपि तान्वन्यान् मृगान् मृगवधे रतः ।  

प्रच्छादनार्थं भावस्य न भक्षयति संस्पृशन्  ॥  ३।४२।२९  ॥   

भावस्य क्रौर्यस्य । प्रच्छादनार्थं मृगवधे रतो ऽपि मृगान्न भक्षयति किन्तु
संस्पृशन्नास्ते  ॥  ३।४२।२९  ॥   

  

तस्मिन्नेव ततः काले वैदेही शुभलोचना ।  

कुसुमापचयव्यग्रा पादपानभ्यवर्तत  ॥  ३।४२।३०  ॥   

ततः आश्रमादभ्यवर्ततेत्यन्वयः  ॥  ३।४२।३०  ॥   

  

कर्णिकारानशोकांश्च चूतांश्च मदिरेक्षणा ।  

कुसुमान्यपचिन्वन्ती चचार रुचिरानना  ॥  ३।४२।३१  ॥   

मदिरम् आनन्दजनकम् ईक्षणं यस्याः सा मदिरेक्षणा । अनेन रुचिराननेत्यनेन च
वक्ष्यमाणकार्योपयोग्युल्लसो द्योत्यते  ॥  ३।४२।३१  ॥   

  

अनर्हा ऽरण्यवासस्य सा तं रत्नमयं मृगम् ।  

मुक्तामणिविचित्राङ्गं ददर्श परमाङ्गना  ॥  ३।४२।३२  ॥   

अरण्यवासस्यानर्हेत्यनेन
सन्निहितव्रतसमाप्तिकालत्वकथनान्मृगग्रहणत्वरातिशयो द्योत्यते । रत्नमयं
श्रेष्ठभूतम् । स्वार्थे मयट् । "रत्नं स्वजातौ श्रेष्ठे ऽपि" इत्यमरः ।
मुक्तामामणिशब्देन तत्तुल्यबिन्दुमत्त्वमुक्तम्  ॥  ३।४२।३२  ॥   

  

सा तं रुचिरदन्तोष्ठी रूप्यधातुतनूरुहम् ।  

विस्मयोत्फुल्लनयना सस्नेहं समुदैक्षत  ॥  ३।४२।३३  ॥   

रुचिरदन्तोष्ठीत्यनेन कुतुकानुभाव उक्तः । रूप्यं रजतम् धातवः
ताम्रगैरिकादयः तत्तुल्यतनूरुहम् । "तनूरुहं रोम लोम" इत्यमरः  ॥  ३।४२।३३
 ॥   

  

स च तां रामदयितां पश्यन् मायामयो मृगः ।  

विचचार पुनश्चित्रं दीपयन्निव तद्वनम्  ॥  ३।४२।३४  ॥   

अदृष्टपूर्वं तं दृष्ट्वा नानारत्नमयं मृगम् ।  

विस्मयं परमं सीता जगाम जनकात्मजा  ॥  ३।४२।३५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
द्विचत्वारिंशः सर्गः  ॥  ४२  ॥   

स इति । दीपयन् प्रकाशयन्  ॥  ३।४२।३४,३५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्विचत्वारिंशः सर्गः  ॥  ४२  ॥   


