+++
title = "०२३ खरेणोत्पातदर्शनम्"
title_english = "023 Khara s army face bad omens"

+++


तस्मिन् याते जनस्थानादशिवं शोणितोदकम् ।  

अभ्यवर्षन्महामेघस्तुमुलो गर्दभारुणः  ॥  ३।२३।१  ॥   

अथ युद्धाय प्रयातस्य खरस्य उत्पातवर्णनं त्रयोविंशे तस्मिन् यात इत्यादि ।
अशिवम् अशुभावहम् । शोणितोदकम् रक्तवर्णजलम् । तुमुलः सङ्कुलः । गर्दभारुणः
गर्दभवद्धूसरः । ३।२३।१  ॥   

  

निपेतुस्तुरगास्तस्य रथयुक्ता महाजवाः ।  

समे पुष्पचिते देशे राजमार्गे यदृच्छया  ॥  ३।२३।२  ॥   

निपेतुः स्खलिताः । रथयुक्ताः रथे बद्धाः । पुष्पचिते पुष्पैः निबिडे ।
यदृच्छया दैवगत्या  ॥  ३।२३।२  ॥   

  

श्यामं रुधिरपर्यन्तं बभूव परिवेषणम् ।  

अलातचक्रप्रतिमं परिगृह्य दिवाकरम्  ॥  ३।२३।३  ॥   

सूर्यपरिवेषमाह श्याममिति । सर्वत्र श्यामम् । पर्यन्ते प्रान्ते रुधिरं
रुधिरवर्णम् । अलातचक्रप्रतिममिति ह्रस्वत्वमुच्यते । परिवेषणं परिवेषः ।
परिगृह्य परितो व्याप्य  ॥  ३।२३।३  ॥   

  

ततो ध्वजमुपागम्य हेमदण्डं समुच्छ्रितम् ।  

समाक्रम्य महाकायस्तस्थौ गृध्रः सुदारुणः  ॥  ३।२३।४  ॥   

समुच्छ्रितम् उन्नतम् । ध्वजमुपागम्य समाक्रम्य परिक्रम्य तस्थौ  ॥  ३।२३।४
 ॥   

  

जनस्थानसमीपे तु समागम्य खरस्वनाः ।  

विस्वरान्विविधांश्चक्रुर्मांसादा मृगपक्षिणः  ॥  ३।२३।५  ॥   

खरस्वनाः परुषस्वनाः । विस्वरान् विकृतस्वरान् । मांसमदन्तीति मांसादाः  ॥ 
३।२३।५  ॥   

  

व्याजह्रुश्च प्रदीप्तायां दिशि वै भैरवस्वनम् ।  

अशिवं यातुधानानां शिवा घोरा महास्वनाः  ॥  ३।२३।६  ॥   

प्रदीप्तायां दिशि सूर्यसन्निहितदिशीत्यर्थः । शिवाः सृगालाः । घोराः
ज्वालामुखाः  ॥  ३।२३।६  ॥   

  

प्रभिन्नगिरि सङ्काशास्तोयशोणितधारिणः ।  

आकाशं तदनाकाशं चक्रुर्मीमा बलाहकाः  ॥  ३।२३।७  ॥   

प्रभिन्नाः इन्द्रच्छिन्नपक्षाः । तोयशोणितधारिणः शोणिततोयधारिणः ।
परनिपातः । अनाकाशम् अप्रकाशम्, छन्नमिति यावत् । बलाहकाः मेघाः  ॥  ३।२३।७
 ॥   

  

बभूव तिमिरं घोरमुद्धतं रोमहर्षणम् ।  

दिशो वा विदिशो वापि न च व्यक्तं चकाशिरे  ॥  ३।२३।८  ॥   

उद्धतं सान्द्रम्  ॥  ३।२३।८  ॥   

  

क्षतजाद्रसवर्णाभा सन्ध्या कालं विना बभौ ।  

खरस्याभिमुखा नेदुस्तदा घोरमृगाः खगाः ।  

कङ्कगोमायुगृध्राश्च चुक्रुशुर्भयशंसिनः  ॥  ३।२३।९  ॥   

क्षतजार्द्रसवर्णाभा क्षतजेन रक्तेनार्द्रं संसिक्तं यत् पटादिकं
तत्तुल्याभा । कालं विना । सन्ध्या बभौ, मेघेष्विति शेषः खरस्येति पूर्वं
सूर्याधिष्ठितदिशि शिवारुतयुक्तम् अधुना खरस्याभिमुखमुच्यते । घोरमृगाः
श्वापदादयः । कङ्काः स्थूलकायाः । भयङ्कराः मृतपशुनरादिभक्षणशीलाः
पक्षिविशेषाः  ॥  ३।२३।९  ॥   

  

नित्याशुभकरा युद्धे शिवा घोरनिदर्शनाः ।  

नेदुर्बलस्याभिमुखं ज्वालोद्गारिभिराननैः  ॥  ३।२३।१०  ॥   

सेनाभिमुखशिवारुतमाह नित्येति । युद्धे नित्यमशुभकराः अशुभशंसिनः ।
घोरनिदर्शनाः । घोरफलकनिदर्शनाः । शिवाः गोमायवः । "स्त्रियां
शिवाभूरिमायगोमायुमृगधूर्तकाः" इत्यमरः । ज्वालामुद्गिरन्तीति
ज्वालोद्गारीणि तैः आननैः । उपलक्षणे तृतीया  ॥  ३।२३।१०  ॥   

  

कबन्धः परिघाभासो दृश्यते भास्करान्तिके ।  

जग्राह सूर्यं स्वर्भानुरपर्वणि महाग्रहः  ॥  ३।२३।११  ॥   

परिघवत् परिघायुधवदाभासत इति परिघाभासः । कबन्धः शिरःशून्यमनुष्यकायः ।
भास्करान्तिके सूर्यस्य समीपे । दृश्यते अदृश्यत । तथोक्तं कामन्दकीये
"सूर्यदृष्टकबन्धादिरकस्मान्मूढवाहनः ।" इति । कबन्धाकारमेघखण्ड इति यावत्
। महानाग्रहो यस्य स महाग्रहः । स्वर्भानुः राहुः । अपर्वणि
प्रतिपद्दर्शसन्धिः पर्व तस्मादन्यस्मिन् काले सूर्यं जग्राह । तदाह
वराहमिहिरः "अपर्वणि तथा राहुग्रहणं चन्द्रसूर्ययोः" इति  ॥  ३।२३।११  ॥   

  

प्रवाति मारुतः शीघ्रं निष्प्रभो ऽभूद्दिवाकरः ।  

उत्पेतुश्च विना रात्रिं ताराः खद्योतसप्रभाः  ॥  ३।२३।१२  ॥   

प्रवाति प्रतिकूलो वाति । उत्पेतुः प्रचकाशिरे खद्योतसप्रभाः
ज्योतिरिङ्गणसमानकान्तयः  ॥  ३।२३।१२  ॥   

  

संलीनमीनविहगा नलिन्यः शुष्कपङ्कजाः ।  

तस्मिन् क्षणे बभूवुश्च विना पुष्पफलैर्द्रुमाः  ॥  ३।२३।१३  ॥   

सल्ँलीनाः जलान्तर्गाताः । पुष्पफलैर्विना बभूवुः गलितपुष्पादिका
बभूवुरित्यर्थः  ॥  ३।२३।१३  ॥   

  

उद्धूतश्च विना वातं रेणुर्जलधरारुणः ।  

वीचीकूचिति वाश्यन्त्यो बभूवुस्तत्र शारिकाः  ॥  ३।२३।१४  ॥   

उद्धूतः उत्क्षिप्तः । जलधारारुणः मेघवद्धूसरः । वीचीकूचीति शब्दानुकारः ।
वाश्यन्त्यः शब्दं कुर्वन्त्यः  ॥  ३।२३।१४  ॥   

  

उल्काश्चापि सनिर्घाता निपेतुर्घोरदर्शनाः ।  

प्रचचाल मही सर्वा सशैलवनकानना  ॥  ३।२३।१५  ॥   

उल्कानिर्घातौ ज्योतिर्वायुविशेषौ । अत्र वराहमिहिरः "उल्का शिरसि विशाला
निपतन्ती वर्धते तनुप्रभया । पवनाभिहता गगनादवनौ च यदा समापतति । भवति तदा
निर्घातः स च पापो दीर्घखगविरुतः  ॥ " इति  ॥  ३।२३।१५  ॥   

  

खरस्य च रथस्थस्य नर्दमानस्य धीमतः ।  

प्राकम्पत भुजः सव्यः स्वरश्चास्यावसज्जत  ॥  ३।२३।१६  ॥   

अवसज्जत अवासज्जत । गद्गदकण्ठतया प्रतिबद्धो ऽभूदित्यर्थः  ॥  ३।२३।१६  ॥   

  

सास्रा समपद्यते दृष्टिः पश्यमानस्य सर्वतः ।  

ललाटेः च रुजा जाता न च मोहान्न्यवर्तत  ॥  ३।२३।१७  ॥   

रुजा पीडा । "स्त्री रुग्रुजा चोपतापरोगव्याधिगदामयाः" इत्यमरः । मोहात्
अज्ञानात् । न न्यवर्तत एवमनेकदुर्निमित्तदर्शनेपि युद्धगमनान्न
न्यवर्ततेत्यर्थः  ॥  ३।२३।१७  ॥   

  

तान् समीक्ष्य महोत्पातानुत्थितान् रोमहर्षणान् ।  

अब्रवीद्राक्षसान् सर्वान् प्रहसन् स खरस्तदा  ॥  ३।२३।१८  ॥   

उत्थितान् उद्भूतान् । रोमहर्षणान् रोमाञ्चकरान् भयजनकानित्यर्थः । तदुक्तं
साहित्यचिन्तामणै "उल्कानिपातनिर्घातव्यालव्याघ्रादिदर्शनैः । उत्पन्नः
सहसा चित्तविक्षोभस्त्रास इष्यते  ॥  नेत्रसम्मीलनोत्कम्पगात्रसङ्कोचगद्गदैः
। वैवर्ण्यस्वेदरोमाञ्चस्तम्भाद्यैरमनुभाव्यते  ॥ " इति। प्रहसन्नित्यनेन
गर्वः सूच्यते। ३।२३।१८  ॥   

  

महोत्पातानिमान् सर्वानुत्थितान् घोरदर्शनान् ।  

न चिन्तयाम्यहं वीर्याद्बलवान् दुर्बलानिव  ॥  ३।२३।१९  ॥   

तारा अपि शरैस्थीक्ष्णैः पातयामि नभःस्थलात् ।  

मृत्युं मरणधर्मेण सङ्क्रुद्धो योजयाम्यहम्  ॥  ३।२३।२०  ॥   

तत्कार्यप्रतिज्ञामाह महोत्पातानिति । तथा चोक्तं चिन्तामणौ
"कुलरूपवयोविद्याबलैश्वर्यधनादिभिः । या भवेदात्मनः श्लाघा स गर्व इति
कथ्यते । उद्ग्रीवावेक्षणावज्ञाप्रतिज्ञातिर्भवेदिह  ॥ " इति। दुर्बलानिव
पुरुषान्  ॥  ३।२३।१९,२०  ॥   

  

राघवं तं बलोत्सिक्तं भ्रातरं चास्य लक्ष्मणम् ।  

अहत्वा सायकैस्तीक्ष्णैर्नोपावर्तितुमुत्सहे  ॥  ३।२३।२१  ॥   

सकामा भगिनी मे ऽस्तु पीत्वा तु रुधिरं तयोः ।  

यन्निमित्तस्तु रामस्य लक्ष्मणस्य विपर्ययः  ॥  ३।२३।२२  ॥   

न क्वचित्प्राप्तपूर्वो मे संयुगेषु पराजयः ।  

युष्माकमेतत्प्रत्यक्षं नानृतं कथयाम्यहम्  ॥  ३।२३।२३  ॥   

देवराजमपि क्रुद्धो मत्तैरावतयायिनम् ।  

वज्रहस्तं रणे हन्यां किं पुनस्तौ कुमानुषौ  ॥  ३।२३।२४  ॥   

सा तस्य गर्जितं श्रुत्वा राक्षसस्य महाचमूः ।  

प्रहर्षमतुलं लेभे मृत्युपाशावपाशिता  ॥  ३।२३।२५  ॥   

उत्सिक्तं गर्वितम्  ॥  ३।२३।२१२५  ॥   

  

समीयुश्च महात्मानो युद्धदर्शनकाङ्क्षिणः ।  

ऋषयो देवगन्धर्वाः सिद्धाश्च सह चारणैः  ॥  ३।२३।२६  ॥   

समेत्य चोचुः सहितास्ते ऽन्योन्यं पुम्यकर्मणः  ॥  ३।२३।२७  ॥   

समीयुः सङ्गताः । सहिताः लोकहितपराः । पुण्यकर्मणः पुण्यकर्माणः ।
दीर्घाभाव आर्षः  ॥  ३।२३।२६,२७  ॥   

  

स्वस्ति गोब्राह्मणेभ्यो ऽस्तु लोकानां ये ऽभिसङ्गताः ।  

जयतां राघवः सङ्ख्ये पौलस्त्यान् रजनीचरान्  ॥  ३।२३।२८  ॥   

चक्रहस्तो यथा युद्धे सर्वानसुरपुङ्गवान् ।  

एतच्चन्यच्च बहुशो ब्रुवाणाः परमर्षयः  ॥  ३।२३।२९  ॥   

जातकौतूहलास्तत्र विमानस्थाश्च देवताः ।  

ददृशुर्वाहिनीं तेषां राक्षसानां गतायुषाम्  ॥  ३।२३।३०  ॥   

लोकानामभिसङ्गता इति ये लोकानाम् अभिसङ्गताः अनुकूलाः तेभ्यो ऽपि
स्वस्त्यस्त्वित्यर्थः । जयतां जयतु । आर्ष आत्मने पदम् । सङ्ख्ये युद्धे ।
चक्रहस्तो विष्णुः । वाहिनीं सेनाम् । गतायुषां गन्तुमुद्युक्तायुषाम् ।
एतत् स्वस्तीत्यादिवाक्यम् । अन्यच्च राघवजयविषयकं वाक्यं ब्रुवाणाः
परमर्षयः विमानस्था देवताश्च जातकौतूहलाः सन्तः राक्षसानां वाहिनीं
ददृशुरिति सम्बन्धः  ॥  ३।२३।२८३०  ॥   

  

रथेन तु खरो वेगादुग्रसैन्यो विनिस्सृतः ।  

तं दृष्ट्वा राक्षसं भूयो राक्षसाश्च विनिस्सृताः  ॥  ३।२३।३१  ॥   

रथेनेति । वेगात् रथवेगात् । विनिस्सृतः गतः  ॥  ३।२३।३१  ॥   

  

श्येनगामी पृथुग्रीवो यज्ञशत्रुर्विहङ्गमः ।  

दुर्जयः करवीराक्षः परुषः कालकार्मुकः  ॥  ३।२३।३२  ॥   

मेघमाली महामाली सर्पास्यो रुधिराशनः ।  

द्वादशैते महावीर्याः प्रतस्थुरभितः खरम्  ॥  ३।२३।३३  ॥   

महाकपालः स्थूलाक्षः प्रमाथी त्रिशिरास्तथा ।  

चत्वार एते सेनान्यो दूषणं पृष्ठतो ययुः  ॥  ३।२३।३४  ॥   

श्येनेत्यादि । श्येनगाम्यादयो द्वादश खरामात्याः  ॥  ३।२३।३२३४  ॥   

  

सा भीमवेगा समराभिकामा महाबला राक्षसवीरसेना ।  

तौ राजपुत्रौ सहसाभ्युपेता माला ग्रहाणामिव चन्द्रसूर्यौ  ॥  ३।२३।३५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे त्रयोविंशः
सर्गः  ॥  २३  ॥   

  

सेति । समराभिकामा युद्धेप्सुः । ग्रहाणामङ्गारकादीनम्  ॥  ३।२३।३५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रयोविंशः सर्गः  ॥  २३  ॥   


