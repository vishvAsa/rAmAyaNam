+++
title = "०८२ रामानयनाय भरतप्रस्थानम्"
title_english = "082 Bharata refuses to rob the throne from Rama"

+++


तामार्यगणसम्पूर्णां भरतः प्रग्रहां सभाम् ।  

ददर्श बुद्धिसम्पन्नः पूर्णचन्द्रो निशामिव  ॥  २।८२।१  ॥   

तामिति । प्रग्रहां नियमवतीम् । यद्वा
शुक्रबृहस्पत्यादिप्रकृष्टग्रहयुक्ताम्, तदा निशाविशेषणमिदम्  ॥  २।८२।१
 ॥   

  

आसनानि यथान्यायमार्याणां विशतां तदा ।  

वस्त्राङ्गरागप्रभया द्योतिता सा सभोत्तमा  ॥  २।८२।२  ॥   

आसनानि विशताम् आसनेषूपविशतामित्यर्थः  ॥  २।८२।२  ॥   

  

सा विद्वज्जनसम्पूर्णा सभा सुरुचिरा तदा ।  

अदृश्यत घनापाये पूर्णचन्द्रेव शर्वरी  ॥  २।८२।३  ॥   

सेति । घनापाये वर्षापगमे, शरदीते यावत् । भरताभिषेकाय सर्वे अलङ्कृताः
समागता इति भावः  ॥  २।८२।३  ॥   

  

राज्ञस्तु प्रकृतीः सर्वाः समग्राः प्रेक्ष्य धर्मवित् ।  

इदं पुरोहितो वाक्यं भरतं मृदु चाब्रवीत्  ॥  २।८२।४  ॥   

प्रेक्ष्य संवादार्थमवलोक्य  ॥  २।८२।४  ॥   

  

तात राजा दशरथः स्वर्गतो धर्ममाचरन् ।  

धनधान्यवतीं स्फीतां प्रदापय पृथिवीं तव  ॥  २।८२।५  ॥   

तात वत्स धर्मं सत्यपरिपालनरूपम् । तव तुभ्यम्  ॥  २।८२।५  ॥   

  

रामस्तथा सत्यधृतिः सतां धर्ममनुस्मरन् ।  

नाजहात् पितुरादेशं शशी ज्योत्स्नामिवोदितः  ॥  २।८२।६  ॥   

तथा पितृवत् सत्ये धृतिः प्रीतिर्यस्य स सत्यधृतिः । "धृङ् प्रीतौ" इति
धातोः स्त्रियां क्तिन् प्रत्ययः । सतां पितृनिर्देशवर्त्तिनाम् । धर्मं
पितृवचनपरिपालनरूपम् । "जीवतोर्वाक्यकरणात् प्रत्यब्दं भूरिभोजनात् ।
गयायां पिण्डदानाच्च त्रिभिः पुत्रस्य पुत्रता  ॥ " इति वचनात्  ॥  २।८२।६
 ॥   

  

पित्राभ्रात्रा च ते दत्तं राज्यं निहतकण्टकम् ।  

तद्भुङ्क्ष्व मुदितामात्यः क्षिप्रमेवाभिषेचय  ॥  २।८२।७  ॥   

पित्रेति । अभिषेचय आत्मानमिति शेषः  ॥  २।८२।७  ॥   

  

उदीच्याश्च प्रतीच्याश्च दाक्षिणात्याश्च केवलाः ।  

कोट्यापरान्ताः सामुद्रा रत्नान्यभिहरन्तु ते  ॥  २।८२।८  ॥   

उदीच्या इति प्राच्या इत्यपि सिद्धम् । केवलाः सिंहासनादिरहिता
इत्यपरान्तादिविशेषणम् । अपरान्ताः अपरान्तदेशवासिनो यवनाः । कोट्या
कोटिसङ्ख्यया उपलक्षितानि रत्नानि । सामुद्राः समुद्रद्वीपवासिनः  ॥  २।८२।८
 ॥   

  

तच्छ्रुत्वा भरतो वाक्यं शोकेनाभिपरिप्लुतः ।  

जगाम मनसा रामं धर्मज्ञो धर्मकांक्षया  ॥  २।८२।९  ॥   

धर्मज्ञः कुलक्रमागतज्येष्ठाभिषेचनरूपधर्मज्ञः । धर्मकाङ्क्षया
ज्येष्ठानुवर्त्तनरूपधर्मलिप्सया । रामं मनसा जगाम, सस्मारेत्यर्थः  ॥ 
२।८२।९  ॥   

  

स बाष्पकलया वाचा कलहंसस्वरो युवा ।  

विललाप सभामध्ये जगर्हे च पुरोहितम्  ॥  २।८२।१०  ॥   

स इति । बाष्पकलया अधर्मस्मरणात् रामस्मरणाद्वा । बाष्पेणाव्यक्तया
कलहंसस्वर इत्यनेन अभिनिवेशविशेषो द्योत्यते । युवेत्यनेन भोगकालेपि
भोगोपकरणजिहासा चित्रमिति ऋषिः स्तौति । सभामध्ये जगर्हे "नियमातिक्रमं
रहसि बोधयेत्" इति नियमोपि भग्नः । अतिक्रूरमधर्मं नियुक्तवानिति
दुःखपारवश्यात् रहः सदोविभागविस्मरणेन गर्हितवान् । पुरोहितं जगर्हे सम्यक्
त्वयास्य कुलस्य भाविहितमवेक्षितमिति निनिन्द । सभामध्ये बहवः समेत्य
ममैकस्य पारतन्त्र्यं किमपजिहीर्षन्ति सभामध्ये किमवनेपि मद्धनं मुष्णन्ति
 ॥  २।८२।१०  ॥   

  

चरितब्रह्मचर्यस्य विद्यास्नातस्य धीमतः ।  

धर्मे प्रयतमानस्य को राज्यं मद्विधो हरेत्  ॥  २।८२।११  ॥   

चरितेति । चरितब्रह्मचर्यस्य अनुष्ठितगुरुकुलवासस्य । विद्यास्नातस्य
"वेदमधीत्य स्नायात्" इति स्मृतिप्रक्रियया
निखिलवेदाध्ययनानन्तरभाविस्नानकर्मयुक्तस्य । धीमतः तदर्थज्ञस्य । धर्मे
प्रयतमानस्य तदर्थानुष्ठानवतः । मद्विधः शास्त्रवश्यो मादृशः  ॥  २।८२।११
 ॥   

  

कथं दशरथाज्जातो भवेद्राज्यापहारकः ।  

राज्यं चाहं च रामस्य धर्मं वक्तुमिहार्हसि  ॥  २।८२।१२  ॥   

मद्विध इत्येतद्विवृणोति--कथमित्यादिना । रामविरहोत्तरक्षणे मृतस्य कुक्षौ
जातो ऽहं कथं तत्त्यक्तं राज्यं परिगृह्णीयाम् ? मत्स्वरूपपर्यालोचनयापि
नाहं राज्यार्ह इत्याह राज्यं चेति । शेषवस्तुष्वेकमेकस्य किमीष्टे
प्रत्युत राज्यं वा किमिति मां नेष्टे राज्यं चाहं च रामस्य राज्यमपि
रामसम्बन्धि अहमपि च रामसम्बन्धी, उभयमपि रामशेषमित्यर्थः । धर्मं
वक्तुमिहार्हसि लोके स्वपित्रादिकं निगृह्य स्वयं राज्यस्य कर्त्तारः सन्ति
तदेतद्व्यक्तावपि भवतीति मा मंस्थाः । इह मद्विषये । मत्प्रकृतिं ज्ञात्वा
धर्मं वक्तुमर्हसि । धर्मं पाल्यत्वपालकत्वरूपं वक्तुमर्हसि,
रामशेषत्वाविशेषे एकं शेषं कथमपरं रक्षेत् । तथासति राज्यमेव मां किमिति न
रक्षेदिति भावः । ननु रत्नपेटिकयोर्द्वयोः शेषत्वाविशेषेपि एकं रक्ष्यमपरं
रक्षकं च दृष्टम् तद्वदस्त्विति चेन्न, तत्र हि पेटिका कुञ्चिकादिव्यापारेण
स्वामिना रक्षकत्वेन विनियुक्ता, नाहमेवं रामेण विनियुक्तः । यथा
स्वैकधार्यमपि रत्नमवसरे पेटिकास्थं करोति तद्वत्स्वेनैव पाल्यमपि
राज्यमस्माभिर्यावच्छक्ति प्रसादितोपि अनवसरतया रामो यदा मदधीनं
कुर्यात्तदा तदाहितशक्तिकस्तत्परतन्त्रः पेटिकावत् यावत्तदागमनं रक्षेयम् ।
अतस्तन्निवर्तनप्रयत्न एव सर्वथा कार्यः । प्रथमतो वरनिर्बन्धादिकृता
राज्यस्यास्मदीयत्वबुद्धिः रामसमक्षं गत्वा परिहरणीयेति भावः  ॥  २।८२।१२
 ॥   

  

ज्येष्ठः श्रेष्ठश्च धर्मात्मा दिलीपनहुषोपमः ।  

लब्धुमर्हति काकुत्स्थो राज्यं दशरथो यथा  ॥  २।८२।१३  ॥   

वक्तव्यं धर्ममाह--ज्येष्ठ इत्यादिना । दिलीपनहुषशब्दौ
चन्द्रसूर्यवंशश्रेष्ठराजोपलक्षणार्थौ  ॥  २।८२।१३  ॥   

  

अनार्यजुष्टमस्वर्ग्यं कुर्यां पापमहं यदि ।  

इक्ष्वाकूणामहं लोके भवेयं कुलपांसनः  ॥  २।८२।१४  ॥   

अनार्येति । इक्ष्वाकूणां लोके तत्सम्बधिनि जने  ॥  २।८२।१४  ॥   

  

यद्धि मात्रा कृतं पापं नाहं तदपि रोचये ।  

इहस्थो वनदुर्गस्थं नमस्यामि कृताञ्जलिः  ॥  २।८२।१५  ॥   

यद्धीत्यनेनाप्राप्तभाषणश्रवणपापस्य प्रायश्चित्तमनुष्ठितम्  ॥  २।८२।१५
 ॥   

  

राममेवानुगच्छामि राजा स द्विपदां वरः ।  

त्रयाणामपि लोकानां राज्यमर्हति राघवः  ॥  २।८२।१६  ॥   

द्वौ पादौ येषां ते द्विपादः । "सङ्ख्यासुपूर्वंस्य" इति लोपः समासान्तः ।
अतः "पादःपत्" इति भस्थले पदादेशः । तेषां पुरुषाणामित्यर्थः  ॥  २।८२।१६
 ॥   

  

तद्वाक्यं धर्मसंयुक्तं श्रुत्वा सर्वे सभासदः ।  

हर्षान्मुमुचुरश्रूणि रामे निहितचेतसः  ॥  २।८२।१७  ॥   

मध्ये कविवाक्यम्--तद्वाक्यमिति । सभासु सीदन्तीति सभासदः सभ्याः  ॥ 
२।८२।१७  ॥   

  

यदि त्वार्यं न शक्ष्यामि विनिवर्त्तयितुं वनात् ।  

वने तत्रैव वत्स्यामि यथार्थो लक्ष्मणस्तथा  ॥  २।८२।१८  ॥   

यदीति । कनिष्ठे लक्ष्मणे आर्यशब्दप्रयोगो
ज्येष्ठानुवर्त्तनरूपधर्मनिरतत्वात् । यथार्यो लक्ष्मणस्तथाहं
लक्ष्मणश्चेत्यर्थः  ॥  २।८२।१८  ॥   

  

सर्वोपायं तु वर्त्तिष्ये विनिवर्त्तयितुं बलात् ।  

समक्षमार्यमिश्राणां साधूनां गुणवर्त्तिनाम्  ॥  २।८२।१९  ॥   

सर्वोपायं वर्तिष्ये । सर्वोपायमिति क्रियाविशेषणम्, सर्वोपायैर्यत्नं
करिष्य इत्यर्थः । आर्यमिश्राणां सदस्यानाम् । "आर्य्यमिश्राः पारिषदाः
सदस्याः सामवायिकाः" इति सज्जनः । भवद्भिरागन्तव्यमित्यर्थादुक्तं भवति  ॥ 
२।८२।१९  ॥   

  

विष्टिकर्मान्तिकाः सर्वे मार्गशोधकरक्षकाः ।  

प्रस्थापिता मया पूर्वं यात्रापि मम रोचते  ॥  २।८२।२०  ॥   

एवमुक्त्वा तु धर्मात्मा भरतो भ्रातृवत्सलः ।  

समीपस्थमुवाचेदं सुमन्त्रं मन्त्रकोविदम्  ॥  २।८२।२१  ॥   

तूर्णमुत्थाय गच्छ त्वं सुमन्त्र मम शासनात् ।  

यात्रामाज्ञापय क्षिप्रं बलं चैव समानय  ॥  २।८२।२२  ॥   

विष्टयो भृतिमन्तरेण जनपदेभ्यः समानीताः कर्मकराः । कर्मान्तिकाः कर्मान्ते
भृतिग्रहीतारः । मार्गशोधकरक्षका इति विष्ट्यादिविशेषणम् । प्रस्थापिता मया
पूर्वमित्यभिधानात् । वसिष्ठः शिबिरकरणनियोगमजानन्नभिषेकप्रस्तावं
कृतवानित्यवगम्यते  ॥  २।८२।२०२२  ॥   

  

एवमुक्तः सुमन्त्रस्तु भरतेन महात्मना ।  

हृष्टस्तदादिशत् सर्वं यथासन्दिष्टमिष्टवत्  ॥  २।८२।२३  ॥   

इष्टवत् इष्टार्हम्, इष्टानुरूपमिति यावत्  ॥  २।८२।२३  ॥   

  

ताः प्रहृष्टाः प्रकृतयो बलाध्यक्षा बलस्य च ।  

श्रुत्वा यात्रां समाज्ञप्तां राघवस्य निवर्त्तने  ॥  २।८२।२४  ॥   

ताः प्रकृतयः । पौरश्रेणयः "राज्याङ्गानि प्रकृतयः पौराणां श्रेणयो ऽपि च"
इत्यमरः । बलाध्यक्षाः सेनापतयश्च राघवस्य निवर्त्तने निवर्त्तननिमित्तं
समाज्ञप्तां बलस्य सैन्यस्य यात्रां श्रुत्वा प्रहृष्टाः आसन्निति शेषः  ॥ 
२।८२।२४  ॥   

  

ततो योधाङ्गनाः सर्वा भर्तृ़न् सर्वान् गृहेगृहे ।  

यात्रागमनमाज्ञाय त्वरयन्ति स्म हर्षिताः  ॥  २।८२।२५  ॥   

तत इति । यात्रागमनं यात्राया आगमनं सिद्धिं यात्रारूपगमनमिति वा  ॥ 
२।८२।२५  ॥   

  

ते हयैर्गोरथैः शीघ्रैः स्यन्दनैश्च महाजवैः ।  

सहयोधैर्बलाध्यक्षा बलं सर्वमचोदयन्  ॥  २।८२।२६  ॥   

गोरथैः वृषभयुक्तरथैः शकटैरित्यर्थः । बलं
सर्वमित्यवयवावयविनोर्भेदनिर्देशः  ॥  २।८२।२६  ॥   

  

सज्जं तु तद्बलं दृष्ट्वा भरतो गुरुसन्निधौ ।  

रथं मे त्वरयस्वेति सुमन्त्रं पार्श्वतो ऽब्रवीत्  ॥  २।८२।२७  ॥   

भरतस्य तु तस्याज्ञां प्रतिगृह्य च हर्षितः ।  

रथं गृहीत्वा प्रययौ युक्तं परमवाजिभिः  ॥  २।८२।२८  ॥   

सज्जं सन्नद्धम् । गुरुसन्निधावित्यनुज्ञाकरणार्थमुक्तम्  ॥  २।८२।२७२८  ॥   

  

स राघवः सत्यधृतिः प्रतापवान् ब्रुवन् सुयुक्तं दृढसत्यविक्रमः ।  

गुरुं महारण्यगतं यशस्विनं प्रसादयिष्यन् भरतो ऽब्रवीत्तदा  ॥  २।८२।२९  ॥   

उक्तमर्थं पुनः सङ्ग्रहेण दर्शयति--स इत्यादिना । सत्यधृतिः ।
अप्रच्युतधैर्यः । सुयुक्तं ब्रुवन् गुरुं प्रसादयिष्यन् उचितवचनेन रामं
प्रीणयिष्यन्नित्यर्थः  ॥  २।८२।२९  ॥   

  

तूर्णं समुत्थाय सुमन्त्र गच्छ बलस्य योगाय बलप्रधानान् ।  

आनेतुमिच्छामि हि तं वनस्थं प्रसाद्य रामं जगतो हिताय  ॥  २।८२।३०  ॥   

स सूतपुत्रो भरतेन सम्यगाज्ञापितः संपरिपूर्णकामः ।  

शशास सर्वान् प्रकृतिप्रधानान् बलस्य मुख्यांश्च सुहृज्जनं च  ॥  २।८२।३१
 ॥   

बलस्य योगाय बलस्य सन्नहनाय बलस्य सङ्गतये वा । "योगः
सन्नहनोपायध्यानसङ्गतियुक्तिषु" इत्यमरः । बलप्रधानान् गच्छ, प्रधानशब्दः
पुल्ँलिङ्गो ऽप्यस्ति  ॥  २।८२।३०३१  ॥   

  

ततः समुत्थाय कुलेकुले ते राजन्यवैश्या वृषलाश्च विप्राः ।  

अयूयुजन्नुष्ट्ररथान् खरांश्च नागान् हयांश्चैव कुलप्रसूतान्  ॥  २।८२।३२
 ॥   

वृषलाः शूद्राः । कुलेकुले गृहेगृहे । "कुलं जनपदे गृहे" इत्यमरः ।
अयूयुजन् सज्जानकुर्वन् । कुलप्रसूतान् उत्तमानित्यर्थः  ॥  २।८२।३२  ॥   

  

इत्यार्षे श्रीरामायणे वाल्मीकीये० श्रीमदयोध्याकाण्डे द्व्यशीतितमः सर्गः
 ॥  ८२  ॥   

इति श्रीगो० श्रीरामायणभूषणे पीता० अयोध्याकाण्डव्याख्याने द्व्यशीतितमः
सर्गः  ॥  ८२  ॥   


