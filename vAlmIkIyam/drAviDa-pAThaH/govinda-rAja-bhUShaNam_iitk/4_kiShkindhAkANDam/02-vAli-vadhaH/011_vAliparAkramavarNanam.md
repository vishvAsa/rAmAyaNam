+++
title = "०११ वालिपराक्रमवर्णनम्"
title_english = "011 The incident of Dundubhi"

+++


रामस्य वचनं श्रुत्वा हर्षपौरुषवर्धनम् ।  

सुग्रीवः पूजयाञ्चक्रे राघवं प्रशशंस च  ॥  ४।११।१  ॥   

असंशयं प्रज्वलितैस्तीक्ष्णैर्मर्मातिगैः शरैः ।  

त्वं दहेः कुपितो लोकान् युगान्त इव भास्करः  ॥  ४।११।२  ॥   

अथ सुग्रीवो वालिवधक्षमं रामबलं परीक्षितुकामस्तद्बलं दर्शयत्येकादशे
रामस्येत्यादि । पूजयाञ्चक्रे अञ्जलिबन्धादिना । प्रशशंस तुष्टाव  ॥ 
४।११।१,२  ॥   

  

वालिनः पौरुषं यत्तद्यच्च वीर्यं धृतिश्च या ।  

तन्ममैकमनाः श्रुत्वा विधत्स्व यदनन्तरम्  ॥  ४।११।३  ॥   

पौरुषं बलम् । अनन्तरं यत्कर्तव्यं तद्विधत्स्व  ॥  ४।११।३  ॥   

  

समुद्रात्पश्चिमात्पूर्वं दक्षिणादपि चोत्तरम् ।  

क्रामत्यनुदिते सूर्ये वाली व्यपगतक्लमः  ॥  ४।११।४  ॥   

समुद्रादिति । "ब्राह्मे मुहूर्त उत्थाय" इति ब्राह्ममुहूर्तस्य
सन्ध्याकर्मकालत्वेन तस्मिन्नुत्थाय अनुदिते सूर्ये सन्ध्याकर्मकारणार्थं
पश्चिमात्समुद्रात्पूर्वसमुद्रं दक्षिणात्समुद्रादुत्तरं समुद्रं च
व्यपगतक्लमः सन् क्रामति । इदं व्यक्तमुत्तरकाण्डे । तारः "चतुर्भ्यो ऽपि
समुद्रेभ्यः सन्ध्यामन्वास्य रावण । इमं मुहूर्तमायाति वाली तिष्ठ
मुहूर्तकम्  ॥ " इति। ननु कथं चतुर्ष्वप्येकसन्ध्याकरणम्? उच्यते एकस्मिन्
तटाके पार्श्वभेद इव स्नानाचमनार्ध्यप्रदानजपानां कर्तुं शक्यात्वात्
अनुदिते सूर्य इत्युत्तरावधिरभिहितः। पूर्वावधिस्तु ब्राह्मे मुहूर्त
उत्थायेत्युनुष्ठानाङ्गत्वेन विहितः कालः।
चतुःसमुद्रपरिक्रमस्यानुष्ठानार्थत्वम् "चतुर्भ्योऽपि समुद्रेभ्यः
सन्ध्यामन्वास्य रावण। इमं मुहुर्तमायाति वाली तिष्ठ मुहूर्तकम् ॥ "
इत्युत्तरश्रीरामायणोक्ततारवचनादवगम्यते  ॥  ४।११।४  ॥   

  

अग्राण्यारुह्य शैलानां शिखराणि महान्त्यपि ।  

ऊर्ध्वमुत्क्षिप्य तरसा प्रतिगृह्णाति वीर्यवान्  ॥  ४।११।५  ॥   

अग्राणीति । कन्दुकानीवेति भावः  ॥  ४।११।५  ॥   

  

बहवः सारवन्तश्च वनेषु विविधा द्रुमाः ।  

वालिना तरसा भग्ना बलं प्रथयतात्मनः  ॥  ४।११।६  ॥   

बहव इति । मक्षिकोत्सारणरीत्येति भावः । सारवन्तः स्थिरांशवन्तः । "सारो
बले स्थिरांशे च " इत्यमरः  ॥  ४।११।६  ॥   

  

महिषो दुन्दुभिर्नाम कैलासशिखरप्रभः ।  

बलं नागसहस्रस्य धारयामास वीर्यवान्  ॥  ४।११।७  ॥   

कैलासशिखरप्रभः तदाकार इत्यर्थः  ॥  ४।११।७  ॥   

  

वीर्योत्सेकेन दुष्टात्मा वरदानाच्च मोहितः ।  

जगाम सुमहाकायः समुद्रं सरितां पतिम्  ॥  ४।११।८  ॥   

ऊर्मिमन्तमतिक्रम्य सागरं रत्नस़ञ्चयम् ।  

मह्यं युद्धं प्रयच्छेति तमुवाच महार्णवम्  ॥  ४।११।९  ॥   

वीर्योत्सेकेन वीर्यगर्वेण दुष्टात्मा दुर्बुद्धिः अतिक्रम्य जगाम ।
पूर्वकालो न विवक्षितः । आक्रामन् जगामेत्यर्थः  ॥  ४।११।८,९  ॥   

  

ततः समुद्रो धर्मात्मा समुत्थाय महाबलः ।  

अब्रवीद्वचनं राजन्नसुरं कालचोदितम्  ॥  ४।११।१०  ॥   

समर्थो नास्मि ते दातुं युद्धं युद्धविशारद ।  

श्रूयतां चाभिधास्यामि यस्ते युद्धं प्रदास्यति  ॥  ४।११।११  ॥   

समुत्थाय पुरुषवेषेणोत्थाय  ॥  ४।११।१०,११  ॥   

  

शैलराजो महारण्ये तपस्विशरणं परम् ।  

शङ्करश्वशुरो नाम्ना हिमवानिति विश्रुतः  ॥  ४।११।१२  ॥   

गुहाप्रस्रवणोपेतो बहुकन्दरनिर्दरः ।  

स समर्थस्तव प्रीतिमतुलां कर्तुमाहवे  ॥  ४।११।१३  ॥   

तं भीत इति विज्ञाय समुद्रमसुरोत्तमः ।  

हिमवद्वनमागच्छच्छरश्चापादिव च्युतः  ॥  ४।११।१४  ॥   

ततस्तस्य गिरेः श्वेता गजेन्द्रविपुलाः शिलाः ।  

चिक्षेप बहुधा भूमौ दुन्दुभिर्विननाद च  ॥  ४।११।१५  ॥   

ततः श्वेताम्बुदाकारः सौम्यः प्रीतिकराकृतिः ।  

हिमवानब्रवीद्वाक्यं स्व एव शिखरे स्थितः  ॥  ४।११।१६  ॥   

क्लेष्टुमर्हसि मां न त्वं दुन्दुभे धर्मवत्सल ।  

रणकर्मस्वकुशलस्तपस्विशरणं ह्यहम्  ॥  ४।११।१७  ॥   

तस्य तद्वचनं श्रुत्वा गिरिराजस्य धीमतः ।  

उवाच दुन्दुभिर्वाक्यं रोषात्संरक्तलोचनः  ॥  ४।११।१८  ॥   

परं तपस्विशरणं तपस्विनां परमावासस्थानम् नित्यनपुंसकम् । प्रस्रवणं
निर्झरः । निर्दराः विदीर्णपाषाणरन्ध्राणि  ॥  ४।११।१२१८  ॥   

  

यदि युद्धे ऽसमर्थस्त्वं मद्भयाद्वा निरुद्यमः ।  

तमाचक्ष्व प्रदद्यान्मे यो ऽद्य युद्धं युयुत्सतः  ॥  ४।११।१९  ॥   

यदीति । त्वं युद्धासमर्थो यदि यदि वा समर्थो ऽपि मद्भयान्निरुद्यमः
उभयथापि न त्वां योत्स्यामीत्यर्थः । युयुत्सतः योद्धुमिच्छतः  ॥  ४।११।१९
 ॥   

  

हिमवानब्रवीद्वाक्यं श्रुत्वा वाक्यविशारदः ।  

अनुक्तपूर्वं धर्मात्मा क्रोधात्तमसुरोत्तमम्  ॥  ४।११।२०  ॥   

वाली नाम महाप्राज्ञः शक्रतुल्यपराक्रमः ।  

अध्यास्ते वानरः श्रीमान् किष्कन्धामतुलप्रभाम्  ॥  ४।११।२१  ॥   

हिमवानिति । अनुक्तपूर्वम् इतः पूर्वं केनाप्यनुक्तं वाक्यम् । अत एव
क्रोधात्  ॥  ४।११।२०,२१  ॥   

  

स समर्थो महाप्राज्ञस्तव युद्धविशारदः ।  

द्वन्द्वयुद्धं महद्दातुं नमुचेरिव वासवः  ॥  ४।११।२२  ॥   

तं शीघ्रमभिगच्छ त्वं यदि युद्धमिहेच्छसि ।  

स हि दुर्धर्षणो नित्यं शूरः समरकर्मणि  ॥  ४।११।२३  ॥   

श्रुत्वा हिमवतो वाक्यं क्रोधाविष्टः स दुन्दुभिः ।  

जगाम तं पुरीं तस्य किष्किन्धां वालिनस्तदा  ॥  ४।११।२४  ॥   

धारयन् माहिषं रूपं तीक्ष्णशृङ्गो भयावहः ।  

प्रावृषीव महामेघस्तोयपूर्णो नभस्तले  ॥  ४।११।२५  ॥   

स इति । दातुं समर्थ इत्यन्वयः  ॥  ४।११।२२२५  ॥   

  

ततस्तद्द्वारमागम्य किष्कन्धाया महाबलः ।  

ननर्द कम्पयन् भूमिं दुन्धुभिर्दुन्दुभिर्यथा  ॥  ४।११।२६  ॥   

समीपस्थान् द्रुमान् भञ्जन् वसुधां दारयन् खुरैः ।  

विषाणेनोल्लिखन् दर्पात्तद्द्वारं द्विरदो यथा  ॥  ४।११।२७  ॥   

तद्द्वारं किष्किन्धाद्वारम् । विषाणेन उल्लिखन् उद्भिन्दन्  ॥  ४।११।२६,२७
 ॥   

  

अन्तःपुरगतो वाली श्रुत्वा शब्दममर्षणः ।  

निष्पपात सह स्त्रीभिस्ताराभिरिव चन्द्रमाः  ॥  ४।११।२८  ॥   

अन्तःपुरगत इति । सह स्त्रीभिरिति मदातिरेकादिति भावः  ॥  ४।११।२८  ॥   

  

मितं व्यक्ताक्षरपदं तमुवाचाथ दुन्दुभिम् ।  

हरीणामीश्वरो वाली सर्वेषां वनचारिणाम्  ॥  ४।११।२९  ॥   

किमर्थं नगरद्वारमिदं रुद्धा विनर्दसि ।  

दुन्दुभे विदितो मे ऽसि रक्ष प्राणान् महाबलः  ॥  ४।११।३०  ॥   

तस्य तद्वचनं श्रुत्वा वानरेन्द्रस्य धीमतः ।  

उवाच दुन्दुभिर्वाक्यं रोषात्संरक्तलोचनः  ॥  ४।११।३१  ॥   

व्यक्तान्यक्षराणि येषु तानि व्यक्ताक्षराणि पदानि यस्मिन् कर्मणि
तद्व्यक्ताक्षरपदमिति क्रियाविशेषणम् । वनचारिणां भल्लूकादीनाम्  ॥ 
४।११।२९३१  ॥   

  

न त्वं स्त्रीसन्निधौ वीर वचनं वक्तुमर्हसि ।  

मम युद्धं प्रयच्छाद्य ततो ज्ञास्यामि ते बलम्  ॥  ४।११।३२  ॥   

न त्वमिति । स्त्रीसन्निधौ वचनम् स्त्रीजनभ्रामकं वचनमित्यर्थः । ४।११।३२
 ॥   

  

अथवा धारयिष्यामि क्रोधमद्य निशामिमाम् ।  

गृह्यतामुदयः स्वैरं कामभोगेषु वानर  ॥  ४।११।३३  ॥   

उदयः सूर्योदयः । गृह्यताम् अवधित्वेन गृह्यताम्  ॥  ४।११।३३  ॥   

  

दीयतां सम्प्रदानं च परिष्वज्य च वानरान् ।  

सर्वशाखामृगेन्द्रस्त्वं संसादय सुहृज्जनान्  ॥  ४।११।३४  ॥   

सुदृष्टां कुरु किष्किन्धां कुरुष्वात्मसमं पुरे ।  

क्रीडस्व च सह स्त्रीभिरहं ते दर्पनाशनः  ॥  ४।११।३५  ॥   

सम्प्रदानं देयद्रव्यम्, वानरान् बन्धून् परिष्वज्य तेभ्यः सम्प्रदानं
दीयतां चरमकालदानं दीयतामित्यर्थः । संसादय कञ्चिदपि कालं सङ्गच्छस्व,
आत्मसमं राजानमित्यर्थः । क्रीडस्व क्रीड, अद्येति शेषः । दर्पनाशनः
पश्चादिति शेषः  ॥  ४।११।३४,३५  ॥   

  

यो हि मत्तं प्रमत्तं वा सुप्तं वा रहितं भृशम् ।  

हन्यात्स भ्रूणहा लोके त्वद्विधं मदमोहितम्  ॥  ४।११।३६  ॥   

यो हीति । मत्तं मधुपानादिना मत्तं प्रमत्तम् अनवहितं रहितम् आयुधादिशून्यं
त्वद्विधं त्वामिव स्त्रीमध्यगतं मदमोहितं मदनमोहितं यो हन्यात्स श्रूणहा
गर्भवधकृत्  ॥  ४।११।३६  ॥   

  

स प्रहस्याब्रवीन्मन्दं क्रोधात्तमसुरोत्तमम् ।  

विसृज्य ताः स्त्रियः सर्वास्ताराप्रभृतिकास्तदा  ॥  ४।११।३७  ॥   

स इति । मन्दं प्रहस्य धर्मान्वितवाक्यत्वादिति भावः । ताः विसृज्याब्रवीत्
 ॥  ४।११।३७  ॥   

  

मत्तो ऽयमिति मा मंस्था यद्यभीतो ऽसि संयुगे ।  

मदो ऽयं सम्प्रहारे ऽस्मिन् वीरपानं समर्थ्यताम्  ॥  ४।११।३८  ॥   

मत्त इति । संयुगे यद्यभीतो ऽसि तदा अयं मत्त इति मा मंस्थाः । अयं मदः
अस्मिन् सम्प्रहारे युद्धे वीरपानं समर्थ्यतां वीरपानं कृतमिति मन्यताम् ।
वीरपानं नाम युद्धोपक्रमे उत्साहवर्धनाय वीरैः क्रियमाणं पानम्  ॥  ४।११।३८
 ॥   

  

तमेवमुक्त्वा सङ्क्रुद्धो मालामुत्क्षिप्य काञ्चनीम् ।  

पित्रा दत्तां महेन्द्रेण यद्धाय व्यवतिष्ठत  ॥  ४।११।३९  ॥   

उत्क्षिप्य अंसयोरुपरि विन्यस्य एतत्काञ्चनमालाधारणकाले यः पुरो
युद्धायागच्छति तस्य बलं सर्वं तवैव भविष्यतीति महेन्द्रेण दत्तामित्यर्थः
। व्यवतिष्ठत व्यवातिष्ठत  ॥  ४।११।३९  ॥   

  

विषाणयोर्गृहीत्वा तं दुन्दुभिं गिरिसन्निभम् ।  

आविध्यत तदा वाली विनदन् कपिकुञ्जरः  ॥  ४।११।४०  ॥   

आविध्यत अभ्रामयत्  ॥  ४।११।४०  ॥   

  

वाली व्यापातयाञ्चक्रे ननर्द च महास्वनम् ।  

श्रोत्राभ्यामथ रक्तं तु तस्य सुस्राव पात्यतः  ॥  ४।११।४१  ॥   

व्यापातयाञ्चक्रे भूमौ पातयामास । अथ पात्यतः पात्यमानस्य श्रोत्राभ्यां
रक्तं सुस्राव । श्रोत्रमूलविषाणपीडनादिति भावः  ॥  ४।११।४१  ॥   

  

तयोस्तु क्रोधसंरम्भात्परस्परजयैषिणोः ।  

युद्धं समभवद्घोरं दुन्दुभेर्वानरस्य च  ॥  ४।११।४२  ॥   

अयुध्यत तदा वाली शक्रतुल्यपराक्रमः ।  

मुष्टिभिर्जानुभिश्चैव शिलाभिः पादपैस्तथा  ॥  ४।११।४३  ॥   

क्रोधसंरम्भात् क्रोधवेगात्  ॥  ४।११।४२,४३  ॥   

  

परस्परं घ्नोतस्तत्र वानरासुरयोस्तदा ।  

आसीददसुरो युद्धे शक्रसूनुर्व्यवर्धत  ॥  ४।११।४४  ॥   

व्यापारवीर्यधैर्यैश्च परिक्षीणं पराक्रमैः ।  

तं तु दुन्दुभिमुत्पाट्य धरण्यामभ्यपातयत्  ॥  ४।११।४५  ॥   

परस्परमिति । घ्नतोः सतोः  ॥  ४।११।४४,४५  ॥   

  

युद्धे प्राणहरे तस्मिन् निष्पिष्टो दुन्दुभिस्तदा ।  

पपात च महाकायः क्षितौ पञ्चत्वमागतः  ॥  ४।११।४६  ॥   

प्राणहरे तस्मिन् युद्धे निष्पिष्टो दुन्दुभिः पञ्चत्वं भूतानां
पृथग्भावम्, मरणमिति यावत् । आगतः प्राप्तः, पपात  ॥  ४।११।४६  ॥   

  

तं तोलयित्वा बाहुभ्यां गतसत्त्वमचेतनम् ।  

चिक्षेप बलवान् वाली वेगेनैकेन योजनम्  ॥  ४।११।४७  ॥   

तोलयित्वा चालयित्वा एकेन वेगेन एकप्रयत्नेन  ॥  ४।११।४७  ॥   

  

तस्य वेगप्रविद्धस्य वक्त्रात् क्षतजबिन्दवः ।  

प्रपेतुर्मारुतोत्क्षिप्ता मतङ्गस्याश्रमं प्रति  ॥  ४।११।४८  ॥   

वेगप्रविद्धस्य वेगेन क्षिप्तस्य  ॥  ४।११।४८  ॥   

  

तान् दृष्ट्वा पतितांस्तस्य मुनिः शोणितविप्रुषः ।  

क्रुद्धस्तत्र महाभागश्चिन्तयामास को न्वयम्  ॥  ४।११।४९  ॥   

शोणितविप्रुष इति पुल्ँलिङ्गत्वमार्षम् । तत्र शोणितबिन्दुविषये क्रुद्धः
सन् कोन्वयमिति चिन्तयामास  ॥  ४।११।४९  ॥   

  

येनाहं सहसा स्पृष्टः शोणितेन दुरात्मना ।  

को ऽयं दुरात्मा दुर्बद्धिरकृतात्मा च बालिशः  ॥  ४।११।५०  ॥   

इत्युक्त्वाथ विनिष्क्रम्य ददर्श मुनिपुङ्गवः ।  

महिषं पर्वताकारं गतासुं पतितं भुवि  ॥  ४।११।५१  ॥   

को न्वयमित्येतद्विवृणोति येनेति । स्पृष्टः अन्तर्भावितण्यर्थः । दुरात्मा
दुःस्वभावः अत एव दुर्बुद्धिः । अकृतात्मा अवशीकृतान्तःकरणः । बालिशः
मूर्खः  ॥  ४।११।५०,५१  ॥   

  

स तु विज्ञाय तपसा वानरेण कृतं हि तत् ।  

उत्ससर्ज महाशापं क्षेप्तारं वालिनं प्रति  ॥  ४।११।५२  ॥   

स त्विति । तपसा तपोमाहात्म्येन  ॥  ४।११।५२  ॥   

  

इह तेनाप्रवेष्टव्यं प्रविष्टस्य वधो भवेत् ।  

वनं मत्संश्रयं येन दूषितं रुधिरस्रवैः ।  

सम्भग्नाः पादपाश्चेमे क्षिपतेहासुरीं तनुम्  ॥  ४।११।५३  ॥   

इहेति । अप्रवेष्टव्यम् न प्रवेष्टव्यमित्यर्थः । सम्भग्ना इति । आसुरीं
तनुमिह क्षिपतेत्यन्वयः  ॥  ४।११।५३  ॥   

  

समन्ताद्योजनं पूर्णमाश्रमं मामकं यदि ।  

आगमिष्यति दुर्बुद्धिर्व्यक्तं स न भविष्यति  ॥  ४।११।५४  ॥   

स न भविष्यति नश्यतीत्यर्थः  ॥  ४।११।५४  ॥   

  

ये चापि सचिवास्तस्य संश्रिता मामकं वनम् ।  

न च तैरिह वस्तव्यं श्रुत्वा यान्तु यथासुखम्  ॥  ४।११।५५  ॥   

ये चेति । तस्य वालिनः  ॥  ४।११।५५  ॥   

  

यदि ते ऽपीह तिष्ठन्ति शपिष्ये तानपि ध्रुवम् ।  

वने ऽस्मिन् मामके नित्यं पुत्रवत्परीरक्षिते  ॥  ४।११।५६  ॥   

पत्त्राङ्कुरविनाशाय फलमूलाभवाय च  ॥  ४।११।५७  ॥   

यदीति । अस्मिन् वने पत्त्राङ्कुरविनाशाय फलमूलाभवाय च यदीह
तिष्ठन्तीत्यन्वयः  ॥  ४।११।५६,५७  ॥   

  

दिवसश्चास्य मर्यादा यं द्रष्टा श्वो ऽस्मि वानरम् ।  

बहुवर्षसहस्राणि स वै शैलो भविष्यति  ॥  ४।११।५८  ॥   

दिवस इति । अस्य शापस्य । एको ऽयं दिवसो मर्यादा । श्वः परेद्युः यं
द्रष्टास्मि सः शैलो भविष्यति  ॥  ४।११।५८  ॥   

  

ततस्ते वानराः श्रुत्वा गिरं मुनिसमीरिताम् ।  

निश्चक्रमुर्वनात्तस्मात्तान् दृष्ट्वा वालिरब्रवीत्  ॥  ४।११।५९  ॥   

ततस्त्विति । गिरं शापम्  ॥  ४।११।५९  ॥   

  

किं भवन्तः समस्ताश्च मतङ्गवनवासिनः ।  

मत्समीपमनुप्राप्ता अपि स्वस्ति वनौकसाम्  ॥  ४।११।६०  ॥   

किं भवन्त इति । वनौकसां वानरेभ्यः  ॥  ४।११।६०  ॥   

  

ततस्ते कारणं सर्वं तदा शापं च वालिनः ।  

शशंसुर्वानराः सर्वे वालिने हेममालिने  ॥  ४।११।६१  ॥   

ततस्ते कारणमिति । कारणं दुन्दुभिपतनम्  ॥  ४।११।६१  ॥   

  

एतच्छ्रुत्वा तदा वाली वचनं वानरेरितम् ।  

स महर्षिं तदासाद्य याचते स्म कृताञ्जलिः  ॥  ४।११।६२  ॥   

एतच्छ्रुत्वेति । स्पष्टम्  ॥  ४।११।६२  ॥   

  

महर्षिस्तमनादृत्य प्रविवेशाश्रमं तदा ।  

शापधारणभीतस्तु वाली विह्वलतां गतः  ॥  ४।११।६३  ॥   

ततः शापभयाद्भीत ऋश्यमूकं महागिरिम् ।  

प्रवेष्टुं नेच्छति हरिर्द्रष्टुं वापि नरेश्वर  ॥  ४।११।६४  ॥   

तस्याप्रवेशं ज्ञात्वाहमिदं राम महावनम् ।  

विचरामि सहामात्यो विषादेन विवर्जितः  ॥  ४।११।६५  ॥   

महर्षिरिति । विह्वलातां गत इति, जगामेति शेषः  ॥  ४।११।६३६५  ॥   

  

एषोस्थिनिचयस्तस्य दुन्दुभेः सम्प्रकाशते ।  

वीर्योत्सेकान्निरस्तस्य गिरिकूटोपमो महान्  ॥  ४।११।६६  ॥   

एष इति । अस्थिनिचयः शुष्ककाय इति यावत्  ॥  ४।११।६६  ॥   

  

इमे च विपुलाः सालाः सप्त शाखावलम्बिनः ।  

यत्रैकं घटते वाली निष्प्रत्त्रयितुमोजसा  ॥  ४।११।६७  ॥   

एतदस्यासमं वीर्यं मया राम प्रकीर्तितम् ।  

कथं तं वालिनं हन्तुं समरे शक्ष्यसे नृप  ॥  ४।११।६८  ॥   

इमे चेति । विपुलाः स्थूलाः शाखावलम्बिनः लम्बितशाखाः, शाखावृतत्वेन
दुर्ज्ञेयलक्ष्या इत्यर्थः । यत्र सालेषु एकं सालम् ओजसा नतु धनुषा
निष्पत्त्रयितुं निर्गतशरपत्त्रं कर्तुं घटते शक्नोति । एकं सालं भित्त्वा
शरो निष्पत्त्रं यथा तथा वृक्षान्तरासक्तमूलं गच्छति तथा वेद्धुं समर्थ
इत्यर्थः । धनुर्विना केवलबाणेन एकं सालं विध्यतीत्यर्थः । यद्वा वेद्धुं
शक्तः नतु कदाचित्तथा कृतवानिति घटत इति पदेन व्यज्यते । एवमुत्तरत्रापि
योज्यम् । यद्वा स्वजातिविरुद्धत्वेन युद्धे धनुर्गहणाभावे ऽपि लीलार्थं
धनुरस्तीति ध्येयम्  ॥  ४।११।६७,६८  ॥   

  

तथा ब्रुवाणं सुग्रीवं प्रहसल्ँलक्ष्मणो ऽब्रवीत् ।  

कस्मिन् कर्मणि निर्वृत्ते श्रद्दध्या वालिनो वधम्  ॥  ४।११।६९  ॥   

तथेति । कस्मिन्निति । मुहूर्तेन चतुःसमुद्रगमने उत्क्षिप्तपर्वतशिखरग्रहणे
दुन्दुभिकायोत्क्षेपणे सालभेदने वेत्यर्थः  ॥  ४।११।६९  ॥   

  

तमुवाचाथ सुग्रीवः सप्त सालानिमान् पुरा ।  

एवमेकैकशो वाली विव्याधाथ स चासकृत्  ॥  ४।११।७०  ॥   

तमिति । पुरा वाली इमान् सप्त सालान् विव्याध । अथ च अनन्तरमपि एवमेकैकशः
असकृद्विव्याधेति योजना । यद्वा स वाली एवंविधानिमान् सप्त सालान् एकैकशः
पुरा विव्याध अनन्तरमप्यसकृद्विव्याध  ॥  ४।११।७०  ॥   

  

रामो ऽपि दारयेदेषां बाणेनैकेन चेद्द्रुमम् ।  

वालिनं निहतं मन्ये दृष्ट्वा रामस्य विक्रमम्  ॥  ४।११।७१  ॥   

राम इति । एषां मध्ये एकं द्रुमम् एकेन बाणेन यदि विदारयेत् तदा तादृशं  

विक्रमं दृष्ट्वा वालिनं निहतं मन्ये  ॥  ४।११।७१  ॥   

  

हतस्य महिषस्यास्थि पादेनैकेन लक्ष्मण ।  

उद्यम्याथ प्रक्षिपेच्चेत्तरसा द्वे धनुःशते  ॥  ४।११।७२  ॥   

उद्यम्य प्रकोष्ठेनोत्क्षिप्य द्वे धनुःशते धनुःशतद्वयदूरम् । धनुर्नाम
चतुर्हस्तमानम् । "किष्कुः स्यादवटो हस्तश्चतुर्विंशतिरङ्गुलः । चतुर्हस्तो
धनुर्दण्डो धनुर्धन्वन्तरं युगम्  ॥ " इति वैजयन्ती। एवं सुग्रीवस्तमुवाचेति
पूर्वेणान्वयः  ॥  ४।११।७२  ॥   

  

एवमुक्त्वा तु सुग्रीवो रामं रक्तान्तलोचनम् ।  

ध्यात्वा मुहूर्तं काकुत्स्थं पुनरेव वचोब्रवीत्  ॥  ४।११।७३  ॥   

शूरश्च शूरघाती च प्रख्यातबलपौरुषः ।  

बलवान् वानरो वाली संयुगेष्वपराजितः  ॥  ४।११।७४  ॥   

दृश्यन्ते चास्य कर्माणि दुष्कराणि सुरैरपि ।  

यानि सञ्चिन्त्य भीतो ऽहमृश्यमूकं समाश्रितः  ॥  ४।११।७५  ॥   

तमजय्यमधृष्यं च वानरेन्द्रममर्षणम् ।  

विचिन्तयन्न मुञ्चामि ऋश्यमूकमहं त्विमम्  ॥  ४।११।७६  ॥   

एवमविश्वासकरणे सुहृद्दुर्मनायेतेत्यालोच्य यथा रामः सन्तुष्यति तथा वदति
एवमुक्त्वेत्यादिना  ॥  ४।११।७३७६  ॥   

  

उद्विग्नः शङ्कितश्चापि विचरामि महावने ।  

अनुरक्तैः सहामात्यैर्हनुमत्प्रमुखैर्वरैः  ॥  ४।११।७७  ॥   

उपलब्धं च मे श्लाध्यं सन्मित्रं मित्रवत्सल ।  

त्वामहं पुरुषव्याघ्र हिमवन्तमिवाश्रितः  ॥  ४।११।७८  ॥   

किन्तु तस्य बलज्ञो ऽहं दुर्भ्रातुर्बलशालिनः ।  

अप्रत्यक्षं तु मे वीर्यं समरे तव राघव  ॥  ४।११।७९  ॥   

उद्विग्न इति । उद्विग्नः भीतः  ॥  ४।११।७७७९  ॥   

  

न खल्वहं त्वां तुलये नावमन्ये न भीषये ।  

कर्मभिस्तस्य भीमैस्तु कातर्यं जनितं मम  ॥  ४।११।८०  ॥   

नेति । स्पष्टम्  ॥  ४।११।८०  ॥   

  

कामं राघव ते वाणी प्रमाणं धैर्यमाकृतिः ।  

सूचयन्ति परं तेजो भस्मच्छन्नमिवानलम्  ॥  ४।११।८१  ॥   

\[ स्निग्धानां प्रीतियुक्तानां सुहृदां सुहृदं प्रति ।  

कातरं हृदयं राम प्रत्ययं नाधिगच्छति  ॥   

यदि बाणेन भेत्ता त्वं सालान् सप्ताद्य राघव ।  

वालिनं समरे हन्तुं समर्थः स्यात्ततो भवान्  ॥  \]  

तस्य तद्वचनं श्रुत्वा सुग्रीवस्य महात्मनः ।  

स्मितपूर्वमथो रामः प्रत्युवाच हरिं प्रभुः  ॥  ४।११।८२  ॥   

काममिति । वाणी एकरूपं वचनं प्रमाणं बुद्धिः धैर्यम् अचञ्चलता
आकृतिर्वेषश्च भस्मच्छन्नमनलमिव स्थितं ते परं तेजः कामम् अतिशयेन सूचयन्ति
। अथापि मे कातर्यं जनितमिति पूर्वेणान्वयः  ॥  ४।११।८१,८२  ॥   

  

यदि न प्रत्ययो ऽस्मासु विक्रमे तव वानर ।  

प्रत्ययं समरे श्लाघ्यमहमुत्पादयामि ते  ॥  ४।११।८३  ॥   

यदीति । विक्रमे विषये प्रत्ययं विश्वासम् । समरे विषये  ॥  ४।११।८३  ॥   

  

एवमुक्त्वा तु सुग्रीवं सान्त्वं लक्ष्मणपूर्वजः ।  

राघवो दुन्दुभेः कायं पादाङ्गुष्ठेन लीलया ।  

तोलयित्वा महाबाहुश्चिक्षेप दशयोजनम्  ॥  ४।११।८४  ॥   

एवमिति । सान्त्वमित्यनेन प्रत्ययप्रश्नेन सुग्रीवस्य दुःखितत्वं द्योत्यते
। पादाङ्गुष्ठेन अनुद्धृतेन तोलयित्वा चालयित्वा  ॥  ४।११।८४  ॥   

  

असुरस्य तनुं शुष्कं पादाङ्गुष्ठेन वीर्यवान् ।  

क्षिप्तं दृष्ट्वा ततः कायं सुगीवः पुनरब्रवीत्  ॥  ४।११।८५  ॥   

असुरस्येति । तनुं पूर्वापेक्षया स्वल्पम् । कायं शरीरम्  ॥  ४।११।८५  ॥   

  

लक्ष्मणस्याग्रतो राममिदं वचनमब्रवीत्  ॥  ४।११।८६  ॥   

कथं कमित्यत्राह लक्ष्मणस्येति  ॥  ४।११।८६  ॥   

  

आर्द्रः समांसः प्रत्यग्रः क्षिप्तः कायः पुरा सखे ।  

लघुः संम्प्रति निर्मांसस्तृणभूतश्च राघव  ॥  ४।११।८७  ॥   

आर्द्र इति । आर्द्रः सरक्तः । प्रत्यग्रः यत्किञ्चित् प्राणचेष्टायुक्तः ।
लघुत्वं सदृष्टान्तमाह तृणभूत इति  ॥  ४।११।८७  ॥   

  

परिश्रान्तेन मत्तेन भ्रात्रा मे वालिना तदा ।  

क्षिप्तमेवं प्रहर्षेण भवता रघुनन्दन ।  

नात्र शक्यं बलं ज्ञातुं तव वा तस्य वाधिकम्  ॥  ४।११।८८  ॥   

एवं प्रक्षेपेप्यवैषम्यमुक्त्वा प्रक्षेप्तृतारतम्यमाह परिश्रान्तेनेति ।
एवं प्रहर्षेण एवंविधप्रहर्षवता । नात्रेति । अत्र दुन्दुभिकायक्षेपकर्मणि
तव वा तस्य वा अधिकं बलमिति ज्ञातुं न शक्यम्  ॥  ४।११।८८  ॥   

  

आर्द्रं शुष्कमिति ह्येतत्सुमहद्राघवान्तरम् ।  

स एव संशयस्तात तव तस्य च यद्बले  ॥  ४।११।८९  ॥   

पुनः सङ्ग्रहेणाह आर्द्रमिति । आर्द्रं शुष्कमित्येतत्सुमहत् अन्तरं
तारतम्यं यद्यस्मादस्ति अतस्तव च तस्य च बले युवयोर्बलतारतम्ये स एव संशयो
वर्तते, संशयो न निवृत्त इत्यर्थः  ॥  ४।११।८९  ॥   

  

सालमेकं तु निर्भिन्द्या भवेद्व्यक्तिर्बलाबले  ॥  ४।११।९०  ॥   

कृत्वेदं कार्मुकं सज्यं हस्तिहस्तमिवाततम् ।  

आकर्णपूर्णमायम्य विसृजस्व महाशरम्  ॥  ४।११।९१  ॥   

सालमिति । निर्भिन्द्याः भञ्जय । व्यक्तिः विशेषज्ञानम्  ॥  ४।११।९०,९१  ॥   

  

इमं हि सालं सहितस्त्वया शरो न संशयो ऽत्रास्ति विदारयिष्यति ।  

अलं विमर्शेन मम प्रियं ध्रुवं कुरुष्व राजात्मज शापितो मया  ॥  ४।११।९२
 ॥   

पुनर्निर्बन्धेन कुपितो भवेदिति सान्त्वयति इममिति । संहितः संहितः "समो वा
हितततयोः" इति मलोपः । शरो विदारयिष्यति । विमर्शेन पुनः किमर्थं
प्रत्ययोत्पादनमिति विमर्शेन । मम प्रियं नतु त्वत्परीक्षार्थम्  ॥  ४।११।९२
 ॥   

  

यथा हि तेजस्सु वरः सदा रविर्यथा हि शैलो हिमवान् महाद्रिषु ।  

यथा चतुष्पात्सु च केसरी वरस्तथा नराणामसि विक्रमे वरः  ॥  ४।११।९३  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकादशः सर्गः । ११  ॥   

यथेति । तेजस्सु तेजस्विषु । विक्रमे स्थितानामिति शेषः । अस्मिन् सर्गे
त्र्युत्तर नवतिश्लोकाः  ॥  ४।११।९३  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकादशः सर्गः  ॥  ११  ॥   


