+++
title = "००१ हनुमता सागरोल्लङ्घनम्"
title_english = "001 Hanuma s Flight over Ocean"

+++


 ॥  श्रीमते रामानुजाय नमः  ॥   

  

  

तत्त्वज्ञानसमुच्चयो घनदयासारस्य सारो महान्निष्कर्षः
कमलानिवासचरणद्वन्द्वानुरागस्मृतेः ।  

अक्लेशः परिपाक एष जगतामक्षय्यपुण्यावलेरस्माकं निधिरक्षयो विजयते श्रीमान्
शठारिर्गुरुः  ॥ १  ॥   

श्रीरामायणभूषायै प्रवृत्तो रामभक्तितः । व्याख्यां सुन्दरकाण्डस्य तिलकं
कलयाम्यहम्  ॥ २  ॥   

ततो रावणनीतायास्सीतायाश्शत्रुकर्शनः ।  

इयेष पदमन्वेष्टुं चारणाचरिते पथि  ॥  ५।१।१  ॥   

उक्तं परत्वासाधारणं समस्तकल्याणगुणाकरत्वं किष्किन्धाकाण्डे । अत्र
सर्वसंहर्तृत्वमुच्यते, वक्ष्यति हि तत् "ब्रह्मा स्वयंभूः" इत्यादिना  ॥ 
यद्वा पूर्वस्मिन् काण्डे सर्वथा मित्रसंरक्षणं कार्यमित्युक्तम् । अत्र
दूतेन पतिव्रतया चैवं वर्तितव्यमित्यर्थः प्रतिपाद्यते । यद्वा पूर्वत्र
सर्वरक्षणप्रवृत्तस्य विष्णोराचार्यरूपपुरुषकारलाभ उक्तः । अधुना
आचार्यकृत्यमुच्यते । तत्र प्रथमे सर्गे
शिक्षणीयशिष्यान्वेषणमुपपाद्यते--तत इत्यादि । ततः
जाम्बवत्प्रोत्साहनानन्तरम् । चारणाः सङ्घचारिणो देवगायकाः तैराचरिते पथि
आकाशे रावणनीतायास्सीतायाः पदं स्थानमन्वेष्टुमियेष । शत्रुकर्शनः
तदन्वेषणविरोधिनिरसनसमर्थः । यद्वा चारणाचरिते पथि गत्वा सीतीयाः
पदमन्वेष्टुमियेष । यद्वा यथापाङ्क्तमेवान्वयः । आकाशे ऽपि
पदन्यासान्वेषणसमर्थो ऽयमिति बुद्धिचातुर्यातिशय उच्यते । अनेन
शिष्यस्थानान्वेषणपरगुरुस्वरूपमुच्यते । ततः
मुद्राप्रदानपूर्वकभगवदनुज्ञालाभानन्तरम् । शत्रुकर्शनः"गुशब्दस्त्वन्धकारः
स्याद्रुशब्दस्तन्निरोधकः । अन्धकारनिरोधित्वाद्गुरुरित्यभिधीयते ।"
इत्युक्तरीत्या अज्ञाननिवर्तनशीलो गुरुः । चारयन्ति आचारयन्ति धर्मानिति
चारणाः पूर्वाचार्याः तैराचरिते पथि "महाजनो येन गतस्स पन्थाः"
इत्युक्तसदाचारे, स्थित इति शेषः । रावयति असत्प्रलापान्कारयतीति रावणः
अविवेकः, तेन नीतायाः स्ववशं प्रापितायाः सीतायाः
अनादिभगवत्परतन्त्रचेतनस्य । सीताशब्देनायोनिजत्वोक्तेः स्त्रीलिङ्गेन
पारतन्त्र्योक्तेश्च "स्त्रीप्रायमितरत्सर्वम्" इति ह्युक्तम् । पदं स्थानं
संसारमण्डलमन्वेष्टुम्, सात्त्विकसंभाषणादिचिह्नं वा । तथोक्तम् "विष्णोः
कटाक्षश्चाद्वेष आभिमुख्यं च सात्त्विकैः । सम्भाषणं षडेतानि
त्वाचार्यप्राप्तिहेतवः" इति । यद्वा पदं व्यवसायमन्वेष्टुं कस्य चेतनस्य
भगवत्प्राप्तावध्यवसाय इत्यन्वेष्टुम् इयेष । "पदं
व्यवसितत्राणस्थानलक्ष्माङ्घ्रिवस्तुषु" इत्यमरः । अत्रैकादशसहस्रश्लोका
गताः । द्वादशसहस्रस्यादिमो ऽयं श्लोकः । अत्र गायत्र्याः द्वादशमक्षरं
प्रयुक्तं तदवलोकनीयं विद्वद्भिः  ॥  ५।१।१ ॥   

  

दुष्करं निष्प्रतिद्वन्द्वं चिकीर्षन्कर्म वानरः ।  

समुदग्रशीरोग्रीवो गवां पतिरिवा ऽ ऽबभौ  ॥  ५।१।२  ॥   

दुष्करमिति । निष्प्रतिद्वन्द्वं यथा भवति तथा दुष्करं चिकीर्षन्
समुदग्रशिरोग्रीवः समुन्नतशिरोग्रीवः गवां पतिः वृषभः  ॥  ५।१।२ ॥   

  

अथ वैडूर्यवर्णेषु शाद्वलेषु महाबलः ।  

धीरस्सलिलकल्पेषु विचचार यथासुखम्  ॥  ५।१।३ ॥   

अथेति । शाद्वलानां सलिलकल्पत्वं वैडूर्यवर्णतया  ॥  ५।१।३ ॥   

  

द्विजान् वित्रासयन् धीमानुरसा पादपान् हरन् ।  

मृगांश्च सुबहून्निघ्नन् प्रवृद्ध इव केसरी  ॥  ५।१।४ ॥   

द्विजानिति । केसरीव बभाविति शेषः  ॥  ५।१।४ ॥   

  

नीललोहितमाञ्जिष्ठपत्रवर्णैस्सितासितैः ।  

स्वभावविहितैश्चित्रैर्धातुभिः समलङ्कृतम्  ॥  ५।१।५ ॥   

कामरूपिभिराविष्टमभीक्ष्णं सपरिच्छदैः ।  

यक्षकिन्नरगन्धर्वैर्देवकल्पैश्च पन्नगैः  ॥  ५।१।६ ॥   

स तस्य गिरिवर्यस्य तले नागवरायुते ।  

तिष्ठते कपिवरस्तस्य ह्रदे नाग इवाबभौ  ॥  ५।१।७ ॥   

नीलेति, अत्र यच्छब्दो ऽध्याहार्यः । यदेवंविधं तलं तत्र तिष्ठन्नित्यन्वयः
। पत्रवर्णैः पत्रश्यामैः । "पलाशो हरितो हरित्" इति हलायुधः । सितासितैः
कल्माषैः । स्वभावविहितैः स्वतस्सिद्धैः  ॥  ५।१।५७ ॥   

  

स सूर्याय महेन्द्राय पवनाय स्वयम्भुवे ।  

भूतेभ्यश्चाञ्जलिं कृत्वा चकार गमने मतिम्  ॥  ५।१।८ ॥   

स सूर्यायेति । स्वयम्भुवे चतुर्मुखाय । भूतेभ्यः देवयोनिभ्यः  ॥  ५।१।८
 ॥   

  

अञ्जलिं प्राङ्मुखः कृत्वा पवनायात्मयोनये ।  

ततो ऽभिववृधे गन्तुं दक्षिणो दक्षिणां दिशम्  ॥  ५।१।९  ॥   

अञ्जलिमिति । आत्मयोनये स्वकारणभूताय । दक्षिणः समर्थः । हनुमान्
प्राङ्मुखः सन् आत्मयोनये पवनाय अञ्जलिं कृत्वा ततो दक्षिणां दिशं गन्तुं
ववृध इत्यन्वयः । हिः पादपूरणे । अञ्जलिं प्राङ्मुखः कुर्वन्निति
पाठस्त्वयुक्तः, शतृप्रत्ययेन
प्राङ्मुखत्वविशेष्टाञ्जलिकरणदक्षिणदिग्गमनोद्योगयेरेककालिकत्वप्रतीत्या
विरोधात् । नहि प्राङ्मुखस्यैव सत्तो दक्षिणदिग्गमनोद्योगो युज्यते  ॥ 
५।१।९  ॥   

  

प्लवङ्गप्रवरैर्दृष्टः प्लवने कृतनिश्चयः ।  

ववृधे रामवृद्ध्यर्थं समुद्र इव पर्वसु  ॥  ५।१।१० ॥   

प्लवङ्गेति  ॥  रामवृद्ध्यर्थं रामप्रयोजनार्थम्  ॥  ५।१।१० ॥   

  

निष्प्रमाणशरीरस्सन् लिलङ्घयिषुरर्णवम् ।  

बाहुभ्यां पीडयामास चरणाभ्यां च पर्वतम्  ॥  ५।१।११ ॥   

निष्प्रमाणशरीरः निर्मर्यादशरीरः  ॥  बाहुभ्यामित्युक्तिर्वानरस्य चतुर्भिः
सञ्चारात्  ॥  ५।१।११ ॥   

  

स चचालाचलश्चापि मुहूर्तं कपिपीडितः ।  

तरूणां पुष्पिताग्राणां सर्वं पुष्पमशातयत्  ॥  ५।१।१२ ॥   

तेन पादपमुक्तेन पुष्पौघेण सुगन्धिना ।  

सर्वतः संवृतश्शैलो बभौ पुष्पमयो यथा  ॥  ५।१।१३ ॥   

तेन चोत्तमवीर्येण पीड्यमानस्स पर्वतः ।  

सलिलं सम्प्रसुस्राव मदं मत्त इव द्विपः  ॥  ५।१।१४ ॥   

स चचालेति । चापीत्येकमव्ययमप्यर्थकम् । अशातयत् अगच्छत् । स्वर्थे णिच्  ॥ 
५।१।१२१४ ॥   

  

पीड्यमानस्तु बलिना महेन्द्रस्तेन पर्वतः ।  

रीतिर्निर्वर्तयामास कगाञ्चनाञ्जनराजतीः  ॥  ५।१।१५ ॥   

पीड्यमान । रीतीः रेखाः काञ्चनाञ्जनरजतगर्भासु शिलासु विदीर्यमाणासु
दृश्यमानास्तास्ता भेदधारा इत्यर्थः  ॥  ५।१।१५ ॥   

  

मुमोच च शिलाश्शैलो विशालास्समनश्शिलाः ।  

मध्यमेनार्चिषा जुष्टो धूमराजीरिवानलः  ॥  ५।१।१६ ॥   

मुमोचेति । समनश्शिलाः धातुविशेषसहिताः । मध्यमेनार्चिषा मध्यमया ज्वालया,
पार्श्वज्वाला हि न धूमनिवर्तिका  ॥  ५।१।१६ ॥   

  

गिरिणा पीड्यमानेन पीड्यमानानि सर्वतः ।  

गुहाविष्टानि भूतानि विनेदुर्विकृतैस्स्वरैः  ॥  ५।१।१७ ॥   

गिरिणेति । विकृतैः विकृतिमद्भिः, दैन्यव्यञ्जकैरित्यर्थः  ॥  ५।१।१७ ॥   

  

स महासत्त्वसन्नादश्शैलपीडानिमित्तजः ।  

पृथिवीं पूरयामास दिशश्चोपवनानि च  ॥  ५।१।१८ ॥   

स इति । सत्त्वसन्नादः भूतसन्नादः  ॥  ५।१।१८ ॥   

  

शिरोभिः पृथुभिस्सर्पा व्यक्तस्वस्तिकलक्षणैः ।  

वमन्तः पावकं घोरं ददंशुर्दशनैश्शिलाः  ॥  ५।१।१९ ॥   

शिरोभिरिति  ॥  स्वस्तिकं नाम फणोपरि दृश्यमानार्धचन्द्रकम् । ददंशुरिति ।
दंशनं कोपव्यापारः  ॥  ५।१।१९ ॥   

  

तास्तदा सविषैर्दष्टाः कुपितैस्तैर्महाशिलाः ।  

जज्वलुः पावकोद्दीप्ता बिभिदुश्च सहस्रधा  ॥  ५।१।२० ॥   

ता इति । बिभिदुः भिन्नाः  ॥  ५।१।२० ॥   

  

यानि चौषधजालानि तस्मिन् जातानि पर्वते ।  

विषघ्नान्यपि नागानां न शकुश्शमितुं विषम्  ॥  ५।१।२१ ॥   

यानीति । अत्र तानीत्यध्याहार्यम् । शमितुं शमयितुम्  ॥  ५।१।२१ ॥   

  

भिद्यते ऽयं गिरिर्भूतैरिति मत्वा तपस्विनः  ॥  ५।१।२२ ॥   

भिद्यत इत्यर्धमेकम् । उत्पेतुरित्यनुषज्यते  ॥  ५।१।२२ ॥   

  

त्रस्ता विद्याधरास्तस्मादुत्पेतुः स्त्रीगणैस्सह ।  

पानभूमिगतं हित्वा हैममासवभाजनम् ।  

पात्राणि च महार्हाणि करकांश्च हिरण्मयान्  ॥  ५।१।२३ ॥   

लेह्यानुच्चावचान् भक्ष्यान् मांसानि विविधानि च ।  

आर्षभाणि च चर्माणि खड्गांश्च कनकत्सरून्  ॥  ५।१।२४ ॥   

त्रस्ता इत्यादिसार्दश्लोकद्वमेकान्वयम् । आसवभाजनं मद्यपात्रम् । पात्राणि
भोजनपात्राणि । आर्षभाणि चर्माणि ऋषभचर्मपिनद्धानि खेटकानि । त्सरुः
मुष्टिबन्धनम्  ॥  ५।१।२३,२४ ॥   

  

कृतकण्ठगुणाः क्षीबा रक्तमाल्यानुलेपनाः ।  

रक्ताक्षाः पुष्कराक्षाश्च गगनं प्रतिपेदिरे  ॥  ५।१।२५ ॥   

कृतेति । कृतकण्ठगुणाः कृतकण्ठस्रजः । क्षीबाः मत्ताः । रक्ताक्षाः
मधुपानात् । पुष्कराक्षाः स्वभावत इत्यर्थः  ॥  ५।१।२५ ॥   

  

हारनूपुरकेयूरपारिहार्यधराः स्त्रियः ।  

विस्मितास्सस्मितास्तस्थुराकाशे रमणैस्सह  ॥  ५।१।२६ ॥   

हारेति । पारिहार्यं वलयम् । तस्थुः तस्थुश्च  ॥  ५।१।२६ ॥   

  

दर्शयन्तो महाविद्यां विद्याधरमहर्षयः ।  

सहितास्तस्थुराकाशे वीक्षां चक्रुश्च पर्वतम्  ॥  ५।१।२७ ॥   

दर्शयन्तः प्रयोजयन्तः । महाविद्याम् अणिमाद्यष्टमहासिद्धिम् ।
विद्याधरमहर्षयः विद्याधराः महर्षय इवेत्युपमितसमासः । "उपमितं
व्याघ्रादिभिः सामान्याप्रयोगे" इत्यनुशासनात् । विद्याधरश्रेष्ठा इत्यर्थः
। विद्याधरा महर्षयश्चेति द्वन्द्वसमासो न युक्तः, इति विद्याधराः
श्रुत्वेत्युपरितनश्लोके विद्याधराणामेवोपादानात्  ॥  ५।१।२७ ॥   

  

शुश्रुवुश्च तदा शब्दमृषीणां भावितात्मानम् ।  

चारणानां च सिद्धानां स्थितानां विमले ऽम्बरे  ॥  ५।१।२८ ॥   

एष पर्वतसङ्काशो हनूमान् मारुतात्मजः ।  

तितीर्षति महावेगस्समुद्रं मकरालयम्  ॥  ५।१।२९ ॥   

रामार्थं वानरार्थं च चिकार्षन् कर्म दुष्करम् ।  

समुद्रस्य परं पारं दुष्प्रापं प्राप्तुमिच्छति  ॥  ५।१।३० ॥   

इति विद्याधराः श्रुत्वा वचस्तेषां महात्मनाम् ।  

तमप्रमेयं ददृशुः पर्वते वानरर्षभम्  ॥  ५।१।३१ ॥   

दुधुवे च स रोमाणि चकम्पे चाचलोपमः ।  

ननाद सुमहानादं सुमहानिव तोयदः  ॥  ५।१।३२  ॥   

समुद्रं तितीर्षतीत्युक्तम् । तस्य प्रयोजनकथनायोक्तमनुवदति रामार्थमिति  ॥ 
५।१।३०३२  ॥   

  

आनुपूर्व्येण वृत्तं च लाङ्गूलं रोमभिश्चितम् ।  

उत्पतिष्यन् विचिक्षेप पक्षिराज इवोरगम्  ॥  ५।१।३३ ॥   

तस्य लाङ्गूलमाविद्धमात्तवेगस्य पृष्ठतः ।  

ददृशे गरुडेनेव ह्रियमाणो महोरगः  ॥  ५।१।३४ ॥   

आनुपूर्व्येणेति । आनुपूर्व्येण वृत्तं क्रमेण वृत्तम्  ॥  ५।१।३३३४ ॥   

  

बाहू संस्तम्भयामास महापरिघसन्निभौ ।  

ससाद च कपिः कट्यां चरणौ संचुकोच च  ॥  ५।१।३५ ॥   

लङ्घनोद्योगकालिकावस्थां वर्णयति बाहू इत्यादिना । बाहू संस्तम्भयामास
निश्चलीचकार । कट्यां ससाद शरीरं संचुकोचेत्यर्थः । चरणौ संचुकोच च  ॥ 
५।१।३५ ॥   

  

संहृत्य च भुजौ श्रीमान् तथैव च शिरोधराम् ।  

तेजस्सत्त्वं तथा वीर्यमाविवेश स वीर्यवान्  ॥  ५।१।३६ ॥   

संहृत्येति । संहृत्य संकोच्य  ॥  ५।१।३६ ॥   

  

मार्गमालोकयन् दूरादूर्ध्वं प्रणिहितेक्षणः ।  

रुरोध हृदये प्राणानाकाशमवलोकयन्  ॥  ५।१।३७ ॥   

पद्भ्यां दृढमवस्थानं कृत्वा स कपिकुञ्जरः ।  

निकुञ्च्य कर्णौ हनुमानुत्पतिष्यन् महाबलः ।  

वानरान् वानरश्रेष्ठ इदं वचनमब्रवीत्  ॥  ५।१।३८ ॥   

यथा राघवनिर्मुक्तश्शरः श्वसनविक्रमः ।  

गच्छेत्तद्वद्गमिष्यामि लङ्कां रावणपालिताम्  ॥  ५।१।३९ ॥   

मार्गमिति । प्राणान् उच्छ्वासरूपान् । प्राणनिरोधो व्योमोत्पतनार्थम्  ॥ 
५।१।३७३९ ॥   

  

नहि द्रक्ष्यामि यदि तां लङ्कायां जनकात्मजाम् ।  

अनेनैव हि वेगेन गमिष्यामि सुरालयम्  ॥  ५।१।४० ॥   

नहीति । हिशब्दः पादपूरणे  ॥  ५।१।४० ॥   

  

यदि वा त्रिदिवे सीतां न द्रक्ष्याम्यकृतश्रमः ।  

बद्ध्वा राक्षसराजानमानयिष्यामि रावणम्  ॥  ५।१।४१  ॥   

सर्वथा कृकार्यो ऽहमेष्यामि सह सीतया ।  

आनयिष्यामि वा लङ्कां समुत्पाट्य सरावणाम्  ॥  ५।१।४२  ॥   

एवमुक्त्वा तु हनुमान् वानरान् वानरोत्तमः  ॥  ५।१।४३ ॥   

उत्पपाताथ वेगेन वेगवानविचारयन् ।  

सुपर्णमिव चात्मानं मेने स कपिकुञ्जरः  ॥  ५।१।४४ ॥   

यदीति । अकृतश्रमः अप्राप्तश्रमः । पाक्षप्तराजावमित्यत्र टजभाव आर्षः ।
आनयिष्यामि आनेष्यामि  ॥  ५।१।४१४४ ॥   

  

समुत्पतति तस्मिंस्तु वेगात्ते नगरोहिणः ।  

संहृत्य विटपान् सर्वान् समुत्पेतुस्समन्ततः  ॥  ५।१।४५ ॥   

समुत्पततीति । तस्मिन् हनुमति वेगात्समुत्पतति सति । नगरोहिणः शैलरुहा
वृक्षाः विटपान् संहृत्य आदाय, समुत्पेतुरित्यर्थः  ॥  ५।१।४५ ॥   

  

स मत्तकोयष्टिभकान् पादपान् पुष्पशालिनः ।  

उद्वहन्नूरुवेगेन जगाम विमले ऽम्बरे  ॥  ५।१।४६ ॥   

उरुवेगोद्धता वृक्षा मुहूर्तं कपिमन्वयुः ।  

प्रस्थितं दार्घमध्वानं स्वबन्धुमिव बान्धवाः  ॥  ५।१।४७ ॥   

संग्रहणोक्तं विवृणोति स मत्तेत्यादिना । कोयष्टिभकः कोयष्टिः  ॥ 
५।१।४६,४७ ॥   

  

तमूरुवेगोन्मथितास्सालाश्चान्ये नगोत्तमाः ।  

अनुजग्मुर्हनूमन्तं सैन्या इव महीपतिम्  ॥  ५।१।४८ ॥   

सुपुष्पिताग्रैर्बहुभिः पादपैरन्वितः कपिः ।  

हनुमान् पर्वताकारो बभूवाद्भुतदर्शनः  ॥  ५।१।४९ ॥   

तमिति । तमूरुवेगेति पाठः । ऊरुवेगेन उन्मथिताः सालाः सावृक्षाः । अन्ये
नगोत्तमाः अन्ये वृक्षश्रेष्ठाः ।सैन्याः सेनायां समवेताः पुरुषाः ।
"सेनायां समवेता ये सैन्यास्ते नैनिकाश्च ते" इत्यमरः  ॥  ५।१।४८,४९ ॥   

  

सारवन्तो ऽथ ये वृक्षा न्यमज्जन् लवणाम्भसि ।  

भयादिव महेन्द्रस्य पर्वता वरुणालये  ॥  ५।१।५० ॥   

सारवन्तः स्तिरांशवन्तः । "सारो बले स्थिरांशे च " इत्यमरः  ॥  ५।१।५० ॥   

  

स नानाकुसुमैः कीर्णः कपिस्साङ्कुरकोरकैः ।  

शुशुभे मेघसङ्काशः खद्योतैरिव पर्वतः  ॥  ५।१।५१ ॥   

स नानाकुसुमैरिति । मेघसङ्काशः स कपिरित्यन्वयः । खद्योतैः रात्राविति शेषः
 ॥  ५।१।५१ ॥   

  

विमुक्तास्तस्य वेगेन मुक्त्वा पुष्पाणि ते द्रुमाः ।  

अवशीर्यन्त सलिले निवृत्ताः सुहृदो यथा  ॥  ५।१।५२ ॥   

विमुक्ता इति  ॥  अवशीर्यन्त अवाशीर्यन्त । आगमशासनस्यानित्यत्वादडभावः ।
स्थितवन्त इत्यर्थः । निवृत्ताः बन्धूननुगम्य निवृत्ताः । सुहृत्पक्षे सलिल
सामीप्ये सप्तमी । "उदकान्तात् स्निग्धो बन्धुव्रजेत्" इत्युक्तेः  ॥ 
५।१।५२ ॥   

  

लघुत्वेनोपन्नं तद्विचित्रं सागरे ऽपतत् ।  

द्रुमाणां विविधं पुष्पं कपिवायुसमीरितम्  ॥  ५।१।५३ ॥   

लघुत्वेनोपपन्नं लघुत्वेन युक्तम्  ॥  ५।१।५३ ॥   

  

ताराचितमिवाकाशं प्रबभौ स महार्णवः  ॥  ५।१।५४ ॥   

तारेत्यर्धमेकं वाक्यम् । ताराचितमिव आकाशं प्रबभौ स महार्णवः  ॥ 
५।१।५४ ॥   

  

पुष्पौघेणानुबद्धेन नानावर्णेन वानरः ।  

बभौ मेघ इवाकाशे विद्युद्गणविभूषितः  ॥  ५।१।५५ ॥   

तस्य वेगसमाधूतैः पुष्पैस्तोयमदृश्यत ।  

ताराभिरभिरामाभिरुदिताभिरिवाम्बरम्  ॥  ५।१।५६ ॥   

तस्याम्बरगतौ बाहू ददृशाते प्रसारितौ ।  

पर्वताग्राद्विनिष्क्रान्तौ पञ्चास्याविव पन्नगौ  ॥  ५।१।५७ ॥   

पुष्पौघेणेति । अनुबद्धेन व्याप्तेन  ॥  ५।१।५५५७ ॥   

  

पिबन्निव बभौ चापि सोर्मिजालं महर्णवम् ।  

पिपासुरिव चाकाशं ददृशे स महाकपिः  ॥  ५।१।५८ ॥   

तस्य विद्युत्प्रभाकारे वायुमार्गानुसारिणः ।  

नयने विप्रकाशेते पर्वतस्ताविवानलौ  ॥  ५।१।५९ ॥   

पिबन्निवेति । अर्णवं पिबन्निव आकाशं पिपासुरिवेत्याभ्यामस्य
महानुद्योगस्सूच्यते । लङ्घनवेगेन सहसा क्षीयमाणे सागरविस्तारे स पीयमान इव
भवति एवमम्बरं च । ततो ऽतिवेगेन गच्छन् स महार्णवं पिबन्निव बभौ तथा
आकाशमपीत्याहुः  ॥  ५।१।५८,५९ ॥   

  

पिङ्गे पिङ्गाक्षमुख्यस्य बृहती परिमण्डले ।  

चक्षुषी संप्रकाशेते चन्द्रसूर्याविवोदितौ  ॥  ५।१।६० ॥   

पिङ्गे पिङ्गलवर्णे । पिङ्गाक्षाणां वानराणां मुख्यस्य । परिमण्डले
मण्डलाकारे चन्द्रसूर्याविवेत्यभूतोपमा  ॥  ५।१।६० ॥   

  

मुखं नासिकया तस्य ताम्रया ताम्रमाबभौ ।  

सन्ध्यया समभिस्पृष्टं यथा तत्सूर्यमण्डलम्  ॥  ५।१।६१  ॥   

मुखमिति । तत्सूर्यमण्डलं सन्ध्यासूर्यमण्डलम्  ॥  ५।१।६१  ॥   

  

लाङ्गूलं च समाविद्धं प्लवमानस्य शोभते ।  

अम्बरे वायुपुत्रस्य शक्रध्वज इवोच्छ्रितः  ॥  ५।१।६२  ॥   

लाङ्गूलचक्रेण महान् शुक्लदंष्ट्रो ऽनिलात्मजः ।  

व्यरोचतमाहाप्राज्ञः परिवेषीव भास्करः  ॥  ५।१।६३ ॥   

लाङ्गूलमिति । समाविद्धम् उन्नतीकृतम्  ॥  ५।१।६२६३ ॥   

  

स्फिग्देशेनाभिताम्रेण रराज स महाकपिः ।  

महता दारितेनेव गिरिर्गैरिकधातुना  ॥  ५।१।६४ ॥   

स्फिग्देशेन वालमूलप्रदेशेन  ॥  ५।१।६४ ॥   

  

तस्य वानरसिंहस्य प्लवमानस्य सागरम् ।  

कक्षान्तरगतो वायुर्जीमूत इव गर्जति  ॥  ५।१।६५ ॥   

गर्जति अगर्जत्  ॥  ५।१।६५ ॥   

  

खे यथा निपतन्त्युल्का ह्युत्तरान्ताद्विनिःसृता ।  

दृश्यते सानुबन्धा च तथा स कपिकुञ्जरः  ॥  ५।१।६६ ॥   

खे यथेति । सानुबन्धा, सपुच्छा उल्का हि पुच्छयुक्ता निपतति  ॥  ५।१।६६ ॥   

  

पतत्पतङ्गसङ्काशो व्यायतः शुशुभे कपिः ।  

प्रवृद्ध इव मातङ्गः कक्ष्यया बद्ध्यमानया  ॥  ५।१।६७ ॥   

पतदिति । पतङ्गः सूर्यः । व्यायतो दीर्घः । प्रवृद्ध इव दीर्घ इव,
कक्ष्यायां बद्ध्यमानायां हि मातङ्गो दीर्घो भवति  ॥  ५।१।६७ ॥   

  

उपरिष्टाच्छरीरेण च्छायया चावगाढया ।  

सागरे मारुताविष्टा नौरिवासीत्तदा कपिः  ॥  ५।१।६८ ॥   

उपरिष्टादिति । नौर्जलावगाढेनाधोभागेन व्योमावगाढेन चेर्ध्वभागेन गच्छति ।
अयं च उपरिगतशरीरेणाधोजलावगाढच्छायया चैकाकारस्सन् मारुतपूरितकटा
नौरिवासीत्  ॥  ५।१।६८ ॥   

  

यं यं देशं सुमुद्रस्य जगाम स महाकपिः ।  

स स तस्योरुवेगेन सोन्माद इव लक्ष्यते  ॥  ५।१।६९ ॥   

यं यमिति । सोन्माद इव समुद्धर्ष इव, समुद्धतजल इत्यर्थः  ॥  ५।१।६९ ॥   

  

सागरस्योर्मिजालानामुरसा शैलवर्ष्मणाम् ।  

अभिघ्नंस्तु महावेगः पुप्लुवे स महाकपिः  ॥  ५।१।७० ॥   

कपिवातश्च बलवान् मेघवातश्च निःसृतः ।  

सागरं भीमनिर्घोषं कम्पयामासतुर्भृशम्  ॥  ५।१।७१ ॥   

सागरस्येति । शैलवर्ष्मणां शैलतुल्यानाम् । "वर्ष्म देहप्रमाणयोः" इति
सज्जनः  ॥  ५।१।७०,७१ ॥   

  

विकर्षन्नूर्मिजालानि बृहन्ति लवणाम्भसि ।  

पुप्लुवे कपिशार्दूलो विकिरन्निव रोदसी  ॥  ५।१।७२ ॥   

विकरन्निव विभजन्निव । रोदसी द्यावापृथिव्यौ  ॥  ५।१।७२  ॥   

  

मेरुमन्दरसङ्काशानुद्धतान् स महार्णवे ।  

अतिक्रामन्महावेगस्तरङ्गान् गणयन्निव  ॥  ५।१।७३ ॥   

मेर्विति । अतिक्रामत् अत्यक्रामत्  ॥  ५।१।७३ ॥   

  

तस्य वेगसमुद्धूतं जलं सजलदं तदा ।  

अम्बरस्थं विबभ्राज शारदाभ्रमिवाततम्  ॥  ५।१।७४ ॥   

तस्येति । तस्य हनूमतः । वेगेन ऊरुवातेन । समुद्धूतं समुत्तापतम् । सजलदं
जलं जलदो जलं चोद्दूतमित्यर्थः  ॥  ५।१।७४ ॥   

  

तिमिनक्रझषाः कूर्मा दृश्यन्ते विवृतास्तदा ।  

वस्त्रापकर्षणेनेव शरीराणि शरीरिणाम्  ॥  ५।१।७५ ॥   

प्लवमानं समीक्ष्याथ भुजङ्गाः सागरालयाः ।  

व्योम्नि तं कपिशार्दूलं सुपर्ण इति मेनिरे  ॥  ५।१।७६ ॥   

तिमीति । तिमयो महामत्स्याः, नक्राः ग्राहाः, झषाः मकराः । विवृताः
जलविभेदेन प्रकाशिताः  ॥  ५।१।७५,७६ ॥   

  

दशयोजनविस्तीर्णा त्रिंशद्योजनमायता ।  

छाया वानरसिंहस्य जले चारुतरा ऽभवत्  ॥  ५।१।७७ ॥   

दशयोजनविस्तीर्णेति । ननु त्रिंशद्योजनायतत्वे चतुर्थपदेपि लङ्काप्राप्तिः
स्यात् मैनाकसंवादसुरसासंवादादिकं च विरुद्ध्येत । न हि
बिम्बादधिकपरिमाणत्वं प्रतिबिम्बस्य सम्भवतीति न शङ्कनीयम्, छायाशब्दो हि
नात्र प्रतिबिम्बपरः किन्त्वनातपपरः । प्रातरेव हि समुद्रतरणमुक्तम्, तदा
तस्य छाया तथाप्रमाणा दृश्येतैव  ॥  ५।१।७७ ॥   

  

श्वेताभ्रघनराजीव वायुपुत्रानुगामिनी ।  

तस्य सा शुशुभे छाया वितता लवणाम्भसि  ॥  ५।१।७८ ॥   

शुशुभे स महातेजा महाकायो महाकपिः ।  

वायुमार्गे निरालम्बे पक्षवानिव पर्वतः  ॥  ५।१।७९ ॥   

श्वेतभ्रेति अभ्रघनः अभ्रमूर्तिः  ॥  ५।१।७८,७९ ॥   

  

येनासौ याति बलवान् वेगेन कपिकुञ्जरः ।  

तेन मार्गेण सहसा द्रोणाकृत इवार्णवः  ॥  ५।१।८० ॥   

येनेति । द्रोणी कटाहः  ॥  ५।१।८० ॥   

आपाते पक्षिसङ्घानां पक्षिराज इव व्रजन् ।  

हनुमान् मेधजालानि प्रकर्षन् मारुतो यथा  ॥  ५।१।८१ ॥   

पाण्डुरारुणवर्णानि नीलमाञ्जिष्ठकानि च ।  

कपिना ऽ ऽकृष्यमाणानि महाभ्राणि चकाशिरे  ॥  ५।१।८२  ॥   

प्रविशन्नभ्रजालानि निष्पतंश्च पुनः पुनः ।  

प्रच्छन्नस्य प्रकाशश्च चन्द्रमा इव लक्ष्यते  ॥  ५।१।८३ ॥   

प्लवमानं तु तं दृष्ट्वा प्लवङ्गं त्वरितं तदा ।  

ववर्षुः पुष्पवर्षाणि देवगन्धर्वदानवाः  ॥  ५।१।८४ ॥   

आपात इति । आपाते मार्गे  ॥  ५।१।८१८४ ॥   

  

तताप न हि तं सूर्यः प्लवन्तं वानरोत्तमम् ।  

सिषेवे च तदा वायू रामकार्यार्थसिद्धये  ॥  ५।१।८५ ॥   

ऋषयस्तुष्टुवुश्चैनं प्लवमानं विहायसा ।  

जगुश्च देवगन्धर्वाः प्रशंसन्तो महौजसम्  ॥  ५।१।८६ ॥   

ततापेति । रामकार्यं सीतान्वेषणम् तदेवार्थः प्रयोजनं सिद्धये लाभाय,
तद्धेतुभूतहनुमच्छ्रमनिवर्तनायेत्यर्थः  ॥  ५।१।८५,८६ ॥   

  

नागाश्चतुष्टुवुर्यक्षा रक्षांसि विबुधाः खगाः ।  

प्रेक्ष्य सर्वे कपिवरं सहसा विगतक्लमम्  ॥  ५।१।८७ ॥   

नागा इति । रक्षांसि दिक्पालकरक्षस्सम्बन्धीनि  ॥  ५।१।८७ ॥   

  

तस्मिन् प्लवगशार्दूले प्लवमाने हनूमति ।  

इक्ष्वाकुकुलमानार्थी चिन्तयामास सागरः  ॥  ५।१।८८ ॥   

तस्मिन्निति । मानार्थी बहुमानार्थी । स्वयं सागरत्वादिति भावः  ॥ 
५।१।८८ ॥   

  

साहाय्यं वानरेन्द्रस्य यदि नाहं हनूमतः ।  

करिष्यामि भविष्यामि सर्ववाच्यो विवक्षताम्  ॥  ५।१।८९ ॥   

अहमिक्ष्वाकुनाथेन सगरेण विवर्द्धितः ।  

इक्ष्वाकुसचिवश्चायं नावसीदितुमर्हति  ॥  ५।१।९० ॥   

तथा मया विधातव्यं विश्रमेत यथा कपिः ।  

शेषं च मयि विश्रान्तस्सुखेनातिपतिष्यति  ॥  ५।१।९१ ॥   

साहाय्यमिति । सर्ववाच्यः सर्वप्रकारेण निन्द्यः । विवक्षतां
वक्तुमिच्छताम्  ॥  ५।१।८९९१ ॥   

  

इति कृत्वा मतिं साध्वीं समुद्रश्छन्नमम्भसि ।  

हिरण्यनाभं मैनाकमुवाच गिरिसत्तमम्  ॥  ५।१।९२ ॥   

इतीति । हिरण्यनाभं हिरण्यश्रृङ्गम् नाभिशब्दो ह्यध्यक्षवाची, शृङ्गं च
पर्वतस्याध्यक्षमेव । "नाभिरध्यक्षकस्तूर्योः"इति दर्पणः  ॥  ५।१।९२ ॥   

  

त्वमिहासुरसङ्घानां पातालतलवासिनाम् ।  

देवराज्ञा गिरश्रेष्ठ परिघः सन्निवेशितः  ॥  ५।१।९३ ॥   

त्वमिति । परिघः अर्गलम् । "परिघो मुद्गरे ऽर्गले " इति दर्पणः  ॥ 
५।१।९३ ॥   

  

त्वमेषां जातवीर्याणां पुनरेवोत्पतिष्यताम् ।  

पातालस्याप्रमेयस्य द्वारमावृत्य तिष्ठसि  ॥  ५।१।९४ ॥   

परिघत्वमेवाह त्वमेषामिति  ॥  ५।१।९४ ॥   

  

तिर्यगूर्ध्वमधश्चैव शक्तिस्ते शैल वर्द्धितुम् ।  

तस्मात्संचोदयामि त्वामुत्तिष्ठ गिरिसत्तम  ॥  ५।१।९५ ॥   

स एष कपिशार्दूलस्त्वामुपर्येति वीर्यवान् ।  

हनूमान् रामकार्यार्थं भीमकर्मा खमाप्लुतः  ॥  ५।१।९६ ॥   

तिर्यगिति । शक्तिः अस्तीति शेषः  ॥  ५।१।९५,९६ ॥   

  

अस्य साह्यं मया कार्यमिक्ष्वाकुकुलवर्तिनः ।  

मम हीक्ष्वाकवः पूज्याः परं पूज्यतमास्तव  ॥  ५।१।९७ ॥   

अस्येति । इक्ष्वाकोः कुले वंशे वर्तते शुश्रूषत इति इक्ष्वाकुकुलवर्ती
तस्य पूज्यतमास्तव मत्सम्बन्धादिति भावः । यद्वा
त्वदुपकारकवायुपुत्रमुद्दिश्य  ॥  ५।१।९७ ॥   

  

कुरु साचिव्यमस्माकं न नः कार्यमतिक्रमेत् ।  

कर्तव्यमकृतं कार्यं सतां मन्युमुदीरयेत्  ॥  ५।१।९८ ॥   

सलिलादूर्ध्वमुत्तिष्ठ तिष्ठत्वेष कपिस्त्वयि ।  

अस्माकमतिथिश्चैव पूज्यश्च प्लवतां वरः  ॥  ५।१।९९ ॥   

कुर्विति । कार्यं प्रयोजनं विश्रान्त्यादि । कर्तव्यं कार्यमकृतं सतां
मन्युं कोपम् उदारयेत् प्रेरयेत् उत्पादयेत्  ॥  ५।१।९८,९९ ॥   

  

चामीकरमहानाभ देवगन्धर्वसेवित ।  

हनुमांस्त्वयि विश्रान्तस्ततश्शेषं गमिष्यति  ॥   

\[स एष कपिशार्दूलस्त्वामुपर्येति वीर्यवान्\]  ॥  ५।१।१०० ॥   

चामीकरोति । चमीकरमहानाभ स्वर्णमयमहाशृङ्ग  ॥  ५।१।१०० ॥   

  

काकुत्स्थस्यानृशंस्यं च मैथिल्याश्च विवासनम् ।  

श्रमं च प्लवगेन्द्रस्य समीक्ष्योत्थातुमर्हसि  ॥  ५।१।१०१  ॥   

काकुत्स्थस्येति । काकुत्स्थस्यानृशंस्यं रामस्य सीताविषयां दयाम्  ॥ 
५।१।१०१  ॥   

  

हिरण्यनाभो मैनाको निशम्य लवणाम्भसः ।  

उत्पपात जलात्तूर्णं महाद्रुमलतायुतः  ॥  ५।१।१०२  ॥   

स सागरजलं भित्त्वा बभूवाभ्युत्थितस्तदा ।  

यथा जलधरं भित्त्वा दीप्तरश्मिर्दिवाकरः  ॥  ५।१।१०३ ॥   

स महात्मा मुहूर्तेन पर्वतस्सलिलावृतः ।  

दर्शयामास शृङ्गाणि सागरेण नियोजितः  ॥  ५।१।१०४ ॥   

हिरण्यनाभ इति । निशम्य, वचनमिति शेषः  ॥  ५।१।१०२१०४ ॥   

  

शातकुम्भनिभैश्श्रृङ्गैस्सकिन्नरमहोरगैः ।  

आदित्योदयसङ्काशैरालिखद्भिरिवाम्बरम्  ॥  ५।१।१०५ ॥   

शातकुम्भेति । शातकुम्भनिभैः स्वर्णसदृशैः आदित्योदयसङ्काशैः
आदित्योदयतुल्यैरित्यर्थः । शृङ्गैरुपलक्षितः शृङ्गाणि दर्शयामासेति योजना
 ॥  ५।१।१०५ ॥   

  

तप्तजाम्बूनदैश्शृङ्गैः पर्वतस्य समुत्थितैः ।  

आकाशं शस्त्रसङ्काशमभवत् काञ्चनप्रभम्  ॥  ५।१।१०६ ॥   

जातरूपमयैः शृङ्गैर्भ्राजमानैस्स्वयंप्रभैः ।  

आद्त्यशतसङ्काशस्सो ऽभवद्गिरिसत्तमः  ॥  ५।१।१०७ ॥   

तप्तेति । शस्त्रसङ्काशं नीलमित्यर्थः । "शस्त्रमायुधलोहयोः" इति विश्वः  ॥ 
५।१।१०६,१०७ ॥   

  

तमुत्थितमसङ्गेन हनुमानग्रतः स्थितम् ।  

मध्ये लवणतोयस्य विघ्नो ऽयमिति निश्चितः  ॥  ५।१।१०८ ॥   

स तमुच्छ्रितमत्यर्थं महावेगो महाकपिः ।  

उरसा पातयामास जीमूतमिव मारुतः  ॥  ५।१।१०९ ॥   

तमिति । निश्चितः निश्चितवान् । कर्तरि निष्ठा  ॥  ५।१।१०८,१०९ ॥   

  

स तदा पातितस्तेन कपिना पर्वतोत्तमः ।  

बुद्ध्वा तस्य कपेर्वेगं जहर्ष च ननन्द च  ॥  ५।१।११० ॥   

जहर्ष विसिष्मिये  ॥  ५।१।११० ॥   

  

तमाकाशगतं वीरमाकाशे समुपस्थितः ।  

प्रीतो हृष्टमना वाक्यमब्रवीत्पर्वतः कपिम् ।  

मानुषं धारयन् रूपमात्मनश्शिखरे स्थितः  ॥  ५।१।१११  ॥   

दुष्करं कृतवान् कर्म त्वमिदं वानरोत्तम ।  

निपत्य मम श्रृङ्गेषु विश्रमस्व यथासुखम्  ॥  ५।१।११२  ॥   

राघवस्य कुले जातैरुदधिः परिवर्द्धितः ।  

स त्वां रामहिते युक्तं प्रत्यर्चयति सागरः  ॥  ५।१।११३ ॥   

तमिति । प्रीतः प्रीतिद्योतकव्यापारः  ॥  ५।१।१११११३ ॥   

  

कृते च प्रतिकर्तव्यमेष धर्मस्सनातनः ।  

सो ऽयं त्वत्प्रतिकारार्थी त्वत्तः सम्मानमर्हति  ॥  ५।१।११४ ॥   

त्वन्निमित्तमनेनाहं बहुमानात्प्रचोदितः ।  

तिष्ठ त्वं कपिशार्दूल मयि विश्रम्य गम्यताम्  ॥  ५।१।११५ ॥   

कृते इति । कृते उपकारे त्वत्प्रतिकारार्थी त्वदातिथ्यकरणापेक्षी । त्वत्तः
संमानमर्हतीति त्वया तत्कृतातिथ्यपरिग्रह एवास्य संमानमित्यर्थः  ॥ 
५।१।११४,११५ ॥   

  

योजनानां शतं चापि कपिरेष समाप्लुतः ।  

तव सानुषु विश्रान्तश्शेषं प्रक्रमतामिति  ॥  ५।१।११६ ॥   

चोदनाप्रकारमाहयोजनानामिति । प्रक्रमतामिति प्रचोदित इति पूर्वेणान्वयः  ॥ 
५।१।११६ ॥   

  

तदिदं गन्धवत् स्वादु कन्दमूलफलं बहु ।  

तदास्वाद्य हरि श्रेष्ठ विङन्तो ऽनुगमिष्यसि  ॥  ५।१।११७ ॥   

तदिति । तत्प्रसिद्धम् । कन्दः करहाटः । मूलं पादः । तत्तस्मात्  ॥ 
५।१।११७ ॥   

  

अस्माकमपि सम्बन्धः कपिमुख्य त्वया ऽस्ति वै ।  

प्रख्यातस्त्रिषु लोकेषु महागुणपरिग्रहः  ॥  ५।१।११८।  

वेगवन्तः प्लवन्तो ये प्लवगा मारुतात्मज ।  

तेषां मुख्यतमं मन्ये त्वामहं कपिकुञ्जर  ॥  ५।१।११९ ॥   

अतिथिः किल पूजार्हः प्राकृतो ऽपि विजानता  ॥   

धर्मं जिज्ञासमानेन किं पुनस्त्वादृशो महान्  ॥  ५।१।१२० ॥   

त्वं हि देववरिष्ठस्य मारुतस्य महात्मनः  ॥   

पुत्रस्तस्यैव वेगेन सदृशः कपिकुञ्जर  ॥  ५।१।१२१  ॥   

पूजिते त्वयि धर्मज्ञ पूजां प्राप्नोति मारुतः ।  

तस्मात्त्वं पूजनीयो मे श्रृणु चाप्यत्र कारणम्  ॥  ५।१।१२२  ॥   

अस्माकमिति । प्रख्यात इति सम्बन्धविशेषणम् । महागुणानां परिग्रहां
यस्मिन्स तथा  ॥  ५।१।११८१२२  ॥   

  

पूर्वं कृतयुगे तात पर्वताः पक्षिणो ऽभवन् ।  

ते हि जग्मुर्दिशः सर्वा गरुडानिलवेगिनः  ॥  ५।१।१२३ ॥   

ततस्तेषु प्रयातेषु देवसङ्घाः सहर्षिभिः ।  

भूतानि च भयं जग्मुस्तेषां पतनशङ्कया  ॥  ५।१।१२४ ॥   

ततः क्रुद्धः सहस्राक्षः पर्वतानां शतक्रतुः ।  

पक्षांश्चिच्छेद वज्रेण तत्र तत्र सहस्रशुः  ॥  ५।१।१२५ ॥   

स मामुपगतः क्रुद्धो वज्रमुद्यम्य देवराट् ।  

ततो ऽहं सहसा क्षिप्तः श्वसनेन महात्मना  ॥  ५।१।१२६ ॥   

संबन्धं विवृणोति पूर्वमित्यादिना । पक्षिणः पक्षवन्तः । हिः पादपूरणे  ॥ 
५।१।१२३१२६ ॥   

  

अस्मिल्ँलवणतोये च प्रक्षिप्तः प्लवगोत्तम ।  

गुप्तपक्षसमग्रश्च तव पित्रा ऽभिरक्षितः  ॥  ५।१।१२७ ॥   

ततो ऽहं मानयामि त्वां मान्यो हि मम मारुतः ।  

त्वया मे ह्येष सम्बन्धः कपिमुख्य महागुणः  ॥  ५।१।१२८ ॥   

तस्मिन्नेवंगते कार्ये सागरस्य ममैव च ।  

प्रीतिं प्रीतमानाः कर्तुं त्वमर्हसि महाकपे  ॥  ५।१।१२९ ॥   

श्रमं मोक्षय पूजां च गृहाण कपिसत्तम ।  

प्रीतिं च बहु मन्यस्व प्रीतो ऽस्मि तव दर्शनात्  ॥  ५।१।१३० ॥   

एवमुक्तः कपिश्रष्ठस्तं नगोत्तममब्रवीत्  ॥  ५।१।१३१  ॥   

अस्मिन्निति । समग्रः समग्रपक्षः, गुप्तसमग्रपक्षश्च यथा भवामि तथा
अभिरक्षितो ऽस्मीत्यर्थः  ॥  ५।१।१२७१३१ ॥   

  

प्रीतो ऽस्मि कृतमातिथ्यं मन्युरेषो ऽपनीयताम् ।  

त्वरिते कार्यकालो मे अहश्चाप्यतिवर्तते ।  

प्रतिज्ञा च मया दत्ता न स्थातव्यमिहान्तरे  ॥  ५।१।१३२  ॥   

प्रीतोस्मीति । कृतमातिथ्यं तव दर्शनादिनेति भावः । मन्युः कोपः, मत्कृता
पूजा गृहीतेति कोपो निरस्यतामित्यर्थः । कार्यकालः त्वरते शीघ्रं गच्छेति
मां प्रेरयति । अहश्चाप्यतिवर्तते, अत्र विलम्बः क्रियते चेदिदमहो
ऽतिवर्तते इत्यर्थः । इह समुद्रे  

अन्तरे मध्ये मया न स्थातव्यमिति वानरसन्निधौ प्रतिज्ञा कृता  ॥  ५।१।१३२
 ॥   

  

इत्युक्त्वा पाणिना शैलमालभ्य हरिपुङ्गवः ।  

जगामाकाशमाविश्य वीर्यवान् प्रहसन्निव  ॥  ५।१।१३३ ॥   

स पर्वतसमुद्राभ्यां बहुमानादवेक्षितः ।  

पूजितश्चोपपन्नाभिराशीर्भिरनिलात्मजः  ॥  ५।१।१३४ ॥   

इत्युक्त्वेति । प्रहसन्निव प्रसन्नमुख इवेत्यर्थः  ॥  ५।१।१३३,१३४ ॥   

  

अथोर्ध्वं दूरमुत्पत्य हित्वा शैलमहार्णवौ ।  

पितुः पन्थानमास्थाय जगाम विमले ऽम्बरे  ॥  ५।१।१३५ ॥   

भूयश्चोर्ध्वगतिं प्राप्य गिरिं तमवलोकयन् ।  

वायुसूनुर्निरालम्बे जगाम विमले ऽम्परे  ॥  ५।१।१३६ ॥   

अथेति । हित्वा शैलमहार्णवौ मूर्तिमन्तौ तौ हित्वेत्यर्थः । अनेन
शैलवत्समुद्रो ऽपि मूर्तिमत्तया तत्रादृश्यतेति सूचितम्  ॥  ५।१।१३५,१३६ ॥   

  

तद् द्वितीयं हनुमतो दृष्ट्वा कर्म सुदुष्करम् ।  

प्रशशंसुः सुराः सर्वे सिद्धाश्च परमर्षयः  ॥  ५।१।१३७ ॥   

देवताश्चाभवन् हृष्टास्तत्रस्तास्तस्य कर्मणा ।  

काञ्चनस्य सुनाभस्य सहस्राक्षश्च वासवः  ॥  ५।१।१३८ ॥   

उवाच वचनं धीमान् परितोषात् सगद्गदम् ।  

सुनाभं पर्वतश्रेष्ठं स्वयमेव शचीपतिः  ॥  ५।१।१३९ ॥   

हिरण्यनाभ शैलेन्द्र परितुष्टो ऽस्मि ते भृशम् ।  

अभयं ते प्रयच्छामि तिष्ठ सौम्य यथासुखम्  ॥  ५।१।१४० ॥   

तद्द्वितीयमिति । द्वितीयं समुद्रलङ्घनापेक्षया द्वितीयं तत्पर्वतजयरूपं
कर्म । ५।१।१३७१४०  ॥   

  

साह्यं कृतं ते सुमहद्विक्रान्तस्य हनूमतः ।  

क्रमतो योजनशतं निर्भयस्य भये सति  ॥  ५।१।१४१ ॥   

रामस्यैष ह दूत्येन याति दाशरथेर्हरिः ।  

सत्क्रियां कुर्वतां तस्य तोषितो ऽस्मि दृढं त्वया  ॥  ५।१।१४२ ॥   

ततः प्रहर्षमगमद्विपुलं पर्वतोत्तमः ।  

देवतानां पतिं दृष्ट्वा परितुष्टं शतक्रतुम्  ॥  ५।१।१४३ ॥   

स वै दत्तवरः शैलो बभूवावस्थितस्तदा ।  

हनुमांश्च मुहूर्तेन व्यतिचक्राम सागरम्  ॥  ५।१।१४४ ॥   

ततो देवाः सगन्धर्वाः सिद्धाश्च परमर्षयः ।  

अब्रुवन् सूर्यसङ्काशां सुरसां नागमातरम्  ॥  ५।१।१४५ ॥   

अयं वातात्मजः श्रीमान् प्लवते सागरोपरि ।  

हनुमान्नाम तस्य त्वं मुहूर्तं विघ्नमाचर  ॥  ५।१।१४६ ॥   

राक्षसं रूपमास्थाय सुघोरं पर्वतोपमम् ।  

दंष्ट्रा करालं पिङ्गाक्षं वक्त्रं कृत्वा नभस्समम्  ॥  ५।१।१४७ ॥   

बलमिच्छामहे ज्ञातुं भूयश्चास्य पराक्रमम् ।  

त्वां विजेष्यत्युपायेन विषादं वा गमिष्यति  ॥  ५।१।१४८ ॥   

एवमुक्ता तु सा देवी दैवतैरभिसत्कृता ।  

समुद्रमध्ये सुरसा बिभ्रती राक्षसं वपुः  ॥  ५।१।१४९ ॥   

विकृतं च विरूपं च सर्वस्य च भयावहम् ।  

प्लवमानं हनूमन्तमावृत्येदमुवाच ह  ॥  ५।१।१५० ॥   

मम भक्ष्यः(क्षः) प्रदिष्टस्त्वमीश्वरैर्वानरर्षभ ।  

अहं त्वां भक्षयिष्यामि प्रविशेदं ममाननम्  ॥  ५।१।१५१  ॥   

एवमुक्तः सुरसया प्राञ्जलिर्वानरर्षभः ।  

प्रहृष्टवदनः श्रीमानिदं वचनमब्रवीत्  ॥  ५।१।१५२  ॥   

रामो दाशरथिर्नाम प्रविष्टो दण्डकावनम् ।  

लक्ष्मणेन सह भ्रात्रा वैदेह्या चापि भार्यया  ॥  ५।१।१५३ ॥   

साह्यमिति । भये सति समुद्रलङ्घने ऽस्य किं भविष्यतीत्यस्माकं भये
सतीत्यर्थः  ॥   

५।१।१४११५३  ॥   

  

अन्यकार्यविषक्तस्य बद्धवैरस्य राक्षसैः ।  

तस्य सीता हृता भार्या रावणेन यशस्विनी  ॥  ५।१।१५४ ॥   

अन्येति । अन्यकार्यविषक्तस्य मारीचमृगग्रहणव्यासक्तस्य  ॥  ५।१।१५४ ॥   

  

तस्याः सकाशं दूतो ऽहं गमिष्ये रामशासनात् ।  

कर्तुमर्हसि रामस्य साह्यं विषयवासिनी  ॥  ५।१।१५५ ॥   

अथवा मैथिलीं दृष्ट्वा रामं चाक्लिष्टकारिणम् ।  

आगमिष्यामि ते वक्त्रं सत्यं प्रतिशृणोमि ते  ॥  ५।१।१५६ ॥   

तस्या इति । विषयवासिनी रामराज्यवासिनी  ॥  ५।१।१५५,१५६ ॥   

  

एवमुक्ता हनुमता सुरसा कामरूपिणी ।  

अब्रवीन्नातिवर्तेन्मां कश्चिदेष वरो मम  ॥  ५।१।१५७ ॥   

एवमिति । नातिवर्तेन्मां ममाननमप्रविश्य न गच्छेत् । अतिवर्तेदित्यत्र
परस्मैपदमार्षम् । अत्र इतिकरणं द्रष्टव्यम् । अब्रवीन्नातिवर्तेन्मां
कश्चिदेषवरो ममेत्यस्यानन्तरं तद्दृष्ट्वा व्यादितं वक्त्रं वायुपुत्रः
सुबुद्धिमानित्यादिश्लोका द्रष्टव्याः । मध्ये तं प्रयान्तमित्यादयः केचन
श्लोकाः प्रक्षिप्ताः असङ्गताश्च, शतयोजनायतत्वे वानरैर्लङ्कावासिभिश्च
ज्ञातः स्यादिति विरोधात् । त इमे प्रत्रिप्तश्लोकाः ः"तं प्रयान्तं
समुद्वीक्ष्य सुरसा वाक्यमब्रवीत् । बलं जिज्ञासमाना वै नागमाता हनूमतः ।
प्रविश्य वदनं मे ऽद्य गन्तव्यं वानरोत्तम । वर एष पुरा दत्तो मम धात्रेति
सत्वरा । व्यादाय विपुलं वक्त्रं स्थिता सा मारुतेः पुरः । एवमुक्तः सरसया
क्रुद्धो वारपुङ्गवः । अब्रवीत्कुरु वै वक्त्रं येन मां विषहिष्यसे ।
इत्युक्त्वा सरसां क्रुद्धो दशयोजनमायतः । दशयोजनविस्तारो बभूव हनुमांस्तदा
। तं दृष्ट्वा मेघसंकाशं दशयोजनमायतम् । चकार सुरसा चास्यं विशद्योजनमायत्
। हनूमांस्तु ततः क्रुद्धस्त्रिंशद्योजमायतः । चकार सुरसा वक्त्रं
चत्वारिशत्तथोच्छ्रितम् । बभूव हनुमान्वीरः पञ्चाशद्योजनोच्छ्रितः । चकार
सुरसा वक्त्रं षष्टियोजनमायतम् । तथैव हनुमान्वीरस्सप्ततीयोजनोच्छ्रितः ।
चकार सुरसा वक्त्रमशीतीयोजनोच्छ्रितम् । हनुमानचलप्रख्यो नवतीयोजनोच्छ्रितः
। चकार सुरसा वक्त्रं शतयोजनामायतम्" इति  ॥  ५।१।१५७ ॥   

  

\[तं प्रयान्तं समुद्वीक्ष्य सुरसा वाक्यमब्रवीत् ।  

बलं जिज्ञासमाना वै नागमाता हनूमतः  ॥ १  ॥   

प्रविश्य वदनं मे ऽद्य गन्तव्यं वानरोत्तम ।  

वर एष पुरा दत्तो मम धात्रेति सत्वरा  ॥ २  ॥   

व्यादाय वक्त्रं विपुलं स्थिता सा मारुतेः पुरः ।  

एवमुक्तः सुरसया क्रुद्धो वानरपुङ्गवः  ॥ ३ ॥   

अब्रवीत् कुरु वै वक्त्रं येन मां विषहिष्यसे ।  

इत्युक्त्वा सुरसां क्रुद्धो दशयोजनमायतः  ॥  ५ ॥   

दशयोजनविस्तारो बभूव हनुमांस्तदा ।  

तं दृष्ट्वा मेघसङ्काशं दशयोजनमायतम्  ॥ ५ ॥   

चकार सुरसा चास्यं विंशद्योजनमायतम् ।  

तां दृष्ट्वा विस्तृतास्यां तु वायुपुत्रः सुबुद्धिमान्  ॥ ६ ॥   

हनूमांस्तु ततः क्रुद्धस्त्रिंशद्योजमायतः ।  

चकार सुरसा वक्त्रं चत्वारिंशत्तथोच्छ्रितम्  ॥ ७ ॥   

बभूव हनुमान् वीरः पञ्चाशद्योजनोच्छ्रितः ।  

चकार सुरसा वक्त्रं षष्टियोनमायतम्  ॥ ८ ॥   

तथैव हनुमान् वीरः सप्ततीयोजनोच्छ्रितः ।  

चकार सुरसा वक्त्रमशीतीयोजनायतम्  ॥ ९ ॥   

हनुमानचलप्रख्यो नवतीयोजनोच्छ्रितः ।  

चकार सुरसा वक्त्रं शतयोजनमायतम्  ॥ १० ॥ \]  

तद्दृष्ट्वा व्यादितं त्वास्यं वायुपुत्रः सुबुद्धिमान् ।  

\[दीर्घजिह्वं सुरसया सुघोरं नरकोपमम् ।\]  

सुसंक्षिप्यात्मनः कायं बभूवाङ्गुष्ठमात्रकः  ॥  ५।१।१५८ ॥   

सो ऽभिपत्याशु तद्वक्त्रं निष्पत्य च महाजवः ।  

अन्तरिक्षे स्थितः श्रीमानिदं वचनमब्रवीत्  ॥  ५।१।१५९ ॥   

प्रकृतं विलिख्यते-- तद्दृष्ट्वा व्यादितं त्वास्यं वायुपुत्रः
सुबुद्धिमान् । सुसंक्षिप्यात्मनः कायं बभूवाङ्गुष्ठामात्रकः  ॥ 
५।१।१५८,१५९ ॥   

  

प्रविष्टो ऽस्मि हि ते वक्त्रं दाक्षायणि नमो ऽस्तु ते ।  

गमिष्ये यत्र वैदेही सत्यश्चासीद्वरस्तव  ॥  ५।१।१६० ॥   

तं दृष्वा वदनान्मुक्तं चन्द्रं राहुमुखादिव ।  

अब्रवीत्सुरसा देवी स्वेन रूपेण वानरम्  ॥  ५।१।१६१ ॥   

अर्थसिद्ध्यै हरिश्रेष्ठ गच्छ सौम्य यथासुखम् ।  

समानयस्व वैदेहीं राघवेण महात्मना  ॥  ५।१।१६२ ॥   

तत्तृतीयं हनुमतो दृष्ट्वा कर्म सुदुष्करम् ।  

साधु साध्विति भूतानि प्रशशंसुस्तदा हरिम्  ॥  ५।१।१६३ ॥   

स सागरमनाधृष्यमभ्येत्य वरुणालयम् ।  

जगामाकाशमाविश्य वेगेन गरुडोपमः  ॥  ५।१।१६४ ॥   

प्रविष्टोस्मीति । दक्षस्यापत्यं दाक्षायणी, तत्त्वं च पूर्वं
वरप्रदानकथनसमये तयैव कथितमित्यनुवादात् कल्प्यते  ॥  ५।१।१६०१६४ ॥   

  

सेविते वारिधाराभिः पतगैश्च निषेविते ।  

चरिते कैशिकाचार्यैरैरावतनिषेविते  ॥  ५।१।१६५ ॥   

सिंहकुञ्जरशार्दूलपतगोरगवाहनैः ।  

विमानैः संपतद्भिश्च विमलैः समलङ्कृते  ॥  ५।१।१६६ ॥   

वज्राशनिसमाघातैः पावकैरुपशेभिते ।  

कृतपुण्यैर्महाभागैः स्वर्गजिद्भिरलङ्कृतै  ॥  ५।१।१६७ ॥   

वहता हव्यमत्यर्थं सेविते चित्रभानुना ।  

ग्रहनक्षत्रचन्द्रार्कतारागणविभूषिते  ॥  ५।१।१६८ ॥   

महर्षिगणगन्धर्वनागयक्षसमाकुले ।  

विविक्ते विमले विश्वे विश्वावसुनिषेविते  ॥  ५।१।१६९ ॥   

देवराजगजाक्रान्ते चन्द्रसूर्यपथे शिवे ।  

विताने जीवलोकस्य वितते ब्रह्मनिर्मिते  ॥  ५।१।१७० ॥   

बहुशः सेविते वीरैर्विद्याधरगणैर्वरैः ।  

जगाम वायुमार्गे तु गरुत्मानिव मारुतिः  ॥  ५।१।१७१  ॥   

प्रदृश्यमानस्सर्वत्र हनुमान् मारुतात्मजः ।  

भेजे ऽम्बरं निरालम्बं लम्बपक्ष इवाद्रिराट्  ॥  ५।१।१७२  ॥   

प्लवमानं तु तं दृष्ट्वा सिंहिका नाम राक्षसी ।  

मनसा चिन्तयामास प्रवृद्धा कामरूपिणी  ॥  ५।१।१७३ ॥   

आकाशगमनमतिदुष्करमित्यमुमर्थं कथयितुम् आकाशस्वरूपं वर्ण्यते--सेवित
इत्यादिना श्लोकसप्तकेन । कैशिकाचार्यैः कैशिके रागविशेषे आचार्यैः
विद्याधरविशेषैरित्यर्थः । वज्राशनिसमाघातैः पावकैः
वज्राशनिसमाघातैर्हेतुभिर्जातैः पावकैः । हव्यं वहता देवेभ्यो
हव्यवाहनार्थं गतेन चित्रभानुना वह्निना । विश्वे विश्वगते, व्यापक
इत्यर्थः । देवराजगजाक्रान्ते ऐरावतभिन्नदिग्गजाक्रान्ते । विताने
वितानतुल्ये । वितत इति वितानविशेषणम्  ॥  ५।१।१६५१७३ ॥   

  

अद्य दीर्घस्य कालस्य भविष्याम्यहमाशिता ।  

इदं हि मे महत्सत्त्वं चिरस्य वशमागतम्  ॥  ५।१।१७४ ॥   

अद्येति । दीर्घस्य कालस्य दीर्घकाले गेत सति अद्य आशिता आशित्री भुक्तवती
भविष्यामि  ॥  ५।१।१७४ ॥   

  

इति संचिन्त्य मनसा छायामस्य समाक्षिपत् ।  

छायायां गृह्यमाणायां चिन्तयामास वानरः  ॥  ५।१।१७५ ॥   

इतीति । समाक्षिपत् सम्यग्गृहीतवती  ॥  ५।१।१७५ ॥   

  

समाक्षिप्तो ऽस्मि सहसा पङ्गूकृतपराक्रमः ।  

प्रतिलोमेन वातेन महानौरिव सागरे  ॥  ५।१।१७६ ॥   

तिर्यगूर्ध्वमधश्चैव वीक्षमाणस्ततः कपिः ।  

ददर्श स महत्सत्त्वमुत्थितं लवणाम्भसि  ॥  ५।१।१७७ ॥   

तदृष्ट्वा चिन्तयामास मारुतिर्विकृताननम् ।  

कपिराजेन कथितं सत्त्वमद्भुतदर्शनम्  ॥  ५।१।१७८ ॥   

समाक्षिप्त इति । पङ्गूकृतपराक्रमः कुण्ठितगतिः । प्रतिलोमेन प्रतिकूलेन  ॥ 
५।१।१७६१७८ ॥   

  

छायाग्राहि महावीर्यं तदिदं नात्र संशयः ।  

स तां बुद्ध्वा ऽर्थतत्त्वेन सिंहिकां मतिमान् कपिः ।  

व्यवर्धत महाकायः प्रावृषीव बलाहकः  ॥  ५।१।१७९ ॥   

तस्य सा कायमुद्वीक्ष्य वर्धमानं महाकपेः ।  

वक्त्रं प्रसारयामास पातालान्तरसन्निभम्  ॥  ५।१।१८० ॥   

छायाग्राहीति । तदिदं छायाग्राहि कपिराजेन कथितं नात्र संशय इति योजना  ॥ 
५।१।१७९,१८० ॥   

  

घनराजीव गर्जन्ती वानरं समभिद्रवत्  ॥  ५।१।१८१  ॥   

घनराजीवेति । समभिद्रवत् समभ्यद्रवत्  ॥  ५।१।१८१  ॥   

  

स ददर्श ततस्तस्या विवृतं सुमहन्मुखम् ।  

कायमात्रं च मेधावी मर्माणि च महाकपिः  ॥  ५।१।१८२ ॥   

स ददर्शेति । कायमात्रं देहप्रमाणम्  ॥  ५।१।१८२ ॥   

  

स तस्या विवृते वक्त्रे वज्रसंहननः कपिः ।  

संक्षिप्य मुहुरात्मानं निष्पपात महाबलः  ॥  ५।१।१८३ ॥   

आस्ये तस्या निमज्जन्तं ददृशुः सिद्धचारणाः ।  

ग्रस्यमानं यथा चन्द्रं पूर्णं पर्वणि राहुणा  ॥  ५।१।१८४ ॥   

स इति । मुहुस्संक्षिप्य संनिकर्षानुगुणं सङ्कुच्य  ॥  ५।१।१८३,१८४ ॥   

  

ततस्तस्या नखैस्तीक्ष्णैर्मर्माण्युत्कृत्य वानरः ।  

उत्पपाताथ वेगेन मनस्संपातविक्रमः  ॥  ५।१।१८५ ॥   

तत इति । ततः तेन रूपेण मनस्संपातविक्रमः मनोवेगतुल्यगतिः  ॥  ५।१।१८५ ॥   

  

तां तु दृष्ट्या च धृत्या च दाक्षिण्येन निपात्य च ।  

स कपिप्रवरो वेदाद्ववृधे पुनरात्मवान्  ॥  ५।१।१८६ ॥   

तामिति । दृष्ट्या दूरादेव दर्शनेन । धृत्या अस्य नियमनजननधार्ष्ट्येन ।
दाक्षिण्येन पाटवेन  ॥  ५।१।१८६ ॥   

  

हृतहृत् सा हनुमता पपात विधुरा ऽम्भसि ।  

तां हतां वानरेणाशु पतितां वीक्ष्य सिंहिकाम् ।  

भूतान्याकाशचारीणि तमूचुः प्लवगोत्तमम्  ॥  ५।१।१८७ ॥   

हृतहृदिति । विधुरा आर्ता  ॥  ५।१।१८७ ॥   

  

भीममद्य कृतं कर्म महत्सत्त्वं त्वया हतम् ।  

साधयार्थमभिप्रेतमरिष्टं प्लवतां वर  ॥  ५।१।१८८ ॥   

यस्य त्वेतानि चत्वारि वानरेन्द्र चथा तव ।  

धृतिर्दृष्टिर्मतिर्दाक्ष्यं स्वकर्मसु न सीदति  ॥  ५।१।१८९ ॥   

भीममित्यादि । अरिष्टं शुभं यथा भवति तथा । यस्य सिंहिकारूपसत्त्वस्य ।
दृष्टिः आयतिक्षमसूक्ष्मेक्षणम् । मतिः अर्थतत्त्वनिश्चयः । क्रियावत्त्वं
दाक्ष्यम् । यथा तव तथा यस्य चत्वारि सन्ति तत्त्वया हतम् । तान्येव
चत्वार्याह धृतिरिति । या धृतिः स्वकर्मसु स्वानुकूलकार्येषु नावसीदति या
दृष्टिर्नावसीदति या मतिर्नावसीदति यद्दाक्ष्यं नावसीदति एतानि चत्वारि यसय
सन्ति तत्त्वया हतमिति यजना  ॥  ५।१।१८८,१८९ ॥   

  

स तैः सम्भावितः पूज्यः प्रतिपन्नप्रयोजनः ।  

जगामाकाशमाविश्य पन्नगाशनवत्कपिः  ॥  ५।१।१९० ॥   

स इति। संभावितः पूजितः । प्रतिपन्नप्रयोजनः प्राक्प्रतिभासितकार्यसारः, स
च स्त्रीत्वे दोषे समानेपि सुरसाया जयप्रतिपत्तिः सिंहिकाया
वधप्रतिपत्तिश्च  ॥  ५।१।१९० ॥   

  

प्राप्तभूयिष्ठपारस्तु सर्वतः प्रतिलोकयन् ।  

योजनानां शतस्यान्ते वनराजिं ददर्श सः  ॥  ५।१।१९१ ॥   

प्राप्तेति । प्राप्तभूयिष्ठपारः प्राप्तप्रायतीरः  ॥  ५।१।१९१ ॥   

  

ददर्श च पतन्नेव विविधद्रुमभूषितम् ।  

द्वीपं शाकामृगश्रेष्ठो मलयोपवनानिच  ॥  ५।१।१९२  ॥   

ददर्शेति । मलयोपवनानि लङ्कामलय इति दक्षिणतीरे स्थितमलयः तस्योपवनानि  ॥ 
५।१।१९२ ॥   

  

सागरं सागरानूपं सागरावनूपजान् द्रुमान् ।  

सागरस्य च पत्नीनां मुखान्यपि विलोकयन्  ॥  ५।१।१९३ ॥   

स महामेघसङ्काशं समीक्ष्यात्मानमात्मवान् ।  

निरुन्धन्तमिवाकाशं चकार मतिमान्मतिम्  ॥  ५।१।१९४ ॥   

सागरमिति । सागरस्य पत्नीनां नदीनां त्रिकूटोत्पन्नानाम् । आत्मानं
स्वशरीरम् । मतिं चकार मेन इति यावत्  ॥  ५।१।१९३,१९४ ॥   

  

कायवृद्धिं प्रवेगं च मम दृष्ट्वैव राक्षसाः ।  

मयि कौतूहलं कुर्युरिति मेने महाकपिः  ॥  ५।१।१९५ ॥   

कथं मेन इत्यत्राहकायवृद्धिमिति  ॥  ५।१।१९५ ॥   

  

ततः शरीरं संत्रिप्य तन्महीधरसन्निभम् ।  

पुनः प्रकृतिमापेदे वीतमोह इवात्मवान्  ॥  ५।१।१९६ ॥   

तत इति । पुनः प्रकृतमिमापेदे पुनर्निजाकारं प्राप्तवान्  ॥  ५।१।१९६ ॥   

  

तद्रूपमतिसंक्षिप्य हनुमान् प्रकृतौ स्थितः ।  

त्रीन् क्रमानिव विक्रम्य बलिवीर्यहरो हरिः  ॥  ५।१।१९७ ॥   

उक्तं शरीरसंक्षेपं दृष्टान्तार्थमनुवदति--तद्रूपमिति  ॥  ५।१।१९७ ॥   

  

स चारुनानाविधरूपधारी परं समासाद्य समुद्रतीरम् ।  

परैरशक्यः प्रतिपन्नरूपः समीक्षितात्मा समवेक्षितार्थः  ॥  ५।१।१९८ ॥   

स चार्विति । प्रतिपन्नरूपः प्रतिपन्नस्वभावशरीरः, अभूदिति शेषः ।
समीक्षितात्मा समीक्षितदेहः । समवेक्षितार्थः निरूपितकार्यः ।
पूर्वोक्तोपसंहारश्लोक एषः  ॥  ५।१।१९८ ॥   

  

ततस्स लम्बस्य गिरेस्समृद्धे विचित्रकूटे निपपात कूटे ।  

सकेतकोद्दालकनालिकेरे महाद्रिकूटप्रतिमो महात्मा  ॥  ५।१।१९९ ॥   

तत इति । लम्बस्य लम्बमानस्येव स्थितस्य, अविज्ञाताग्रस्येत्यर्थः ।
विचित्रकूटे विविधाश्चर्यसमूहे । "कूटस्त्वस्त्रियां पुञ्जपालयोः" इति
दर्पणः । उद्दालकाः श्लेष्मातकाः  ॥  ५।१।१९९ ॥   

  

ततस्तु संप्राप्य समुद्रतीरं समीक्ष्य लङ्कां गिरिवर्यमूर्ध्नि ।  

कपिस्तु तस्मिन्निपपात पर्वते विधूय रूपं व्यथयन्मगद्विजान्  ॥  ५।१।२०० ॥   

व्यथयन् मृगद्विजानित्यादिविशेषं वक्तुमुक्तमर्थमनुवदति-- ततस्त्विति ।
समुद्रतीरं तीरोपर्याकाशम् । विधूय रूपं पूर्वरूपं विहाय । वृत्तमुपजातिः
 ॥  ५।१।२०० ॥   

  

स सागरं दानवपन्नगायुतं बलेन विक्रम्य महोर्मिमालिनम् ।  

निपत्य तीरे च महोदधेस्तदा ददर्श लङ्काममरावतीमिव  ॥  ५।१।२०१ ॥   

 ॥  इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे प्रथमः
सर्गः  ॥  ५।१ ॥   

अस्मिन् सर्गे सार्द्धैकाधिकद्विशतश्लोकाः  ॥  ५।१।२०१  ॥   

इति श्रीगोविराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने प्रथमः सर्गः  ॥  ५।१  ॥   


