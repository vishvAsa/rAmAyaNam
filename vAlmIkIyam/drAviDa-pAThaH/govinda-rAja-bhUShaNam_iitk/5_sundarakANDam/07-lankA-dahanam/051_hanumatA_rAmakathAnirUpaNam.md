+++
title = "०५१ हनुमता रामकथानिरूपणम्"
title_english = "051 Hanuma narrates the story of"

+++


तं समीक्ष्य महासत्त्वं सत्त्ववान् हरिसत्तमः ।  

वाक्यमर्थवदव्यग्रस्तमुवाच दशाननम्  ॥  ५।५१।१ ॥   

तं समीक्ष्येत्यादि । समीक्षणोक्तिक्रियाभेदात्तच्छब्दद्वयम्  ॥  ५।५१।१ ॥   

  

अहं सुग्रीवसन्देशादिह प्राप्तस्तवालयम् ।  

राक्षसेन्द्र हरीशस्त्वां भ्राता कुशलमब्रवीत्  ॥  ५।५१।२ ॥   

अहं रामदूत एव, सन्देशास्तु सुग्रीवस्येति भावः । सुग्रीवसन्देशात्
सुग्रीवसन्देशाद्धेतोः, सन्देशप्रापणार्थमित्यर्थः । "सन्देशवाग्वाचिकं
स्यात्" इत्यमरः । इह लङ्कायाम् । भ्राता भ्रातृवद्धितकरः । अब्रवीत्
अप्राक्षीत् । यद्यपि सुग्रवेण न सन्दिष्टं तथापि दूतोक्तं सर्वं
स्वाम्युक्तमेवेत्याशयेनोक्तम्  ॥  ५।५१।२ ॥   

  

भ्रातुः शृणु समादेशं सुग्रीवस्य महात्मनः ।  

धर्मार्थोपहितं वाक्यमिह चामुत्र च क्षमम्  ॥  ५।५१।३ ॥   

राजा दशरथो नाम रथकुञ्जरवाजिमान् ।  

पितेव बन्धुर्लोकस्य सुरेश्वरसमद्युतिः  ॥  ५।५१।४ ॥   

ज्येष्ठस्तस्य महाबाहुः पुत्रः प्रियकरः प्रभुः ।  

पितुर्निर्देशान्निष्क्रान्तः प्रविष्टो दण्डकावनम्  ॥  ५।५१।५ ॥   

भ्रातुरिति । समादेशं सन्देशरूपमिति वाक्यविशेषणम् । इह अस्मिल्ँलोके ।
अमुत्र परलोके । क्षमम् अभ्युदयसाधनम्  ॥  ५।५१।३५ ॥   

  

लक्ष्मणेन सह भ्रात्रा सीतया चापि भार्यया ।  

रामो नाम महातेजा धर्म्यं पन्थानमाश्रितः  ॥  ५।५१।६ ॥   

तस्य भार्या वने नष्टा सीता पतिमनुव्रता ।  

वैदेहस्य सुता राज्ञो जनकस्य महात्मनः  ॥  ५।५१।७ ॥   

धर्म्यं धर्मादनपेतम् । "धर्मपथ्यर्थन्यायादनपेते" इति यत्प्रत्ययः  ॥ 
५।५१।६७ ॥   

  

स मार्गमाणस्तां देवीं राजपुत्रः सहानुजः ।  

ऋश्यमूकमनुप्राप्तः सुग्रीवेण समागतः  ॥  ५।५१।८ ॥   

तस्य तेन प्रतिज्ञातं सीतायाः परिमार्गणम् ।  

सुग्रीवस्यापि रामेण हरिराज्यं निवेदितम्  ॥  ५।५१।९ ॥   

ततस्तेन मृधे हत्वा राजपुत्रेण वालिनम् ।  

सुग्रीवः स्थापितो राज्ये हर्यृक्षाणां गणेश्वरः  ॥  ५।५१।१० ॥   

त्वया विज्ञातपूर्वश्च वाली वानरपुङ्गवः ।  

रामेण निहतः सङ्ख्ये शरेणैकेन वानरः  ॥  ५।५१।११ ॥   

स मार्गमाण इति । सुग्रीवेण,मयेति शेषः । यद्वा लोके वक्तारः
स्वात्मानमन्यमिव निर्दिशन्त्यौद्धत्यादिशयात् । यद्वा अत्रानुवादात्
पूर्वं सुग्रीवेणैवं वक्तव्यमिति पठितं तथैव हनुमान् पठतीति
समादेशप्राधान्यादन्यवाक्यमपि तथोच्यत इति कोचित् प्राहुः । यद्वा
सुग्रीवसन्देशस्य रामप्रयोजनपरत्वात्सन्देशोपयोगितया
रामसुग्रीवयोस्सख्यादिकं दर्शयति राजा दशरथ इत्यादिना  ॥  ५।५१।८११ ॥   

  

स सीतामार्गणे व्यग्रः सुग्रीवः सत्यसङ्गरः ।  

हरीन् संप्रेषयामास दिशः सर्वा हरीश्वरः  ॥  ५।५१।१२ ॥   

स इति । सत्यसङ्गरः सत्यप्रतिज्ञः । "कर्बुरे च प्रतिज्ञाजिसंविदापत्सु
सङ्गरः" इत्यमरः  ॥  ५।५१।१२ ॥   

  

तां हरीणां सहस्राणि शतानि नियुतानि च ।  

दिक्षु सर्वासु मार्गन्ते ह्यधश्चोपरि चाम्बरे  ॥  ५।५१।१३ ॥   

तामिति । अधश्चोपरि चाम्बरे, पाताले भूमौ आकाशे चेत्यर्थः  ॥  ५।५१।१३ ॥   

  

वैनतेयसमाः केचित् केचित्तत्रानिलोपमाः ।  

असङ्गगतयः शीघ्रा हरिवीरा महाबलाः  ॥  ५।५१।१४ ॥   

वैनतेयेति । असङ्गगतय इति शीघ्रत्वे हेतुः  ॥  ५।५१।१४ ॥   

  

अहं तु हनुमान्नाम मारुतस्यौरसः सुतः ।  

सीतायास्तु कृते तूर्णं शतयोजनमायतम्  ॥  ५।५१।१५ ॥   

समुद्रं लङ्घयित्वैव तां दिदृक्षुरिहागतः ।  

भ्रमता च मया दृष्टा गृहे ते जनकात्मजा  ॥  ५।५१।१६ ॥   

अहन्त्विति । औरसस्सुतः क्षेत्रजत्वव्यावृत्तये औरसपदम् । सीतायास्तु कृते
सीतालाभाय तां दिदृक्षरिति योज्यम्  ॥  ५।५१।१५,१६ ॥   

  

तद्भवान् दृष्टधर्मार्थस्तपः कृतपरिग्रहः ।  

परदारान् महाप्राज्ञ नोपरोद्धुं त्वमर्हसि  ॥  ५।५१।१७ ॥   

एवं सुग्रीवसंबन्धं प्रतिपाद्य सुग्रीवसन्देशं वदति तद्भवानित्यादिना ।
दृष्टधर्मार्थः शास्त्रेण विदितधर्मार्थस्वरूप इत्यर्थः । तपःकृतपरिग्रहः
तपसि विषये कृतस्वीकारः । यद्वा तपसा स्वयं कृतपरिग्रहः । स्वारसिकतपस्क
इति यावत् । हेतुगर्भे विशेषेण  ॥  ५।५१।१७ ॥   

  

न हि धर्मविरुद्धेषु बह्वपायेषु कर्मसु ।  

मूलघातिषु सज्जन्ते बुद्धिमन्तो भवद्विधाः  ॥  ५।५१।१८ ॥   

धर्मविरुद्धेषु धर्मशास्त्रविरुद्धेषु । धर्मविरुद्धत्वे ऽपि यत्सौख्यावहं
तत्कार्यमित्यत्राह बह्वपायेष्विति । बहुहानिकरेष्वित्यर्थः । अपायाः
कथंचित्परिह्रियन्त इत्याशङ्क्याह मूलघातिष्विति । स्वविनाशकरेष्वित्यर्थः
। कर्मसु परदारापहारेषु । न सज्जन्ते नोद्युक्ता भवन्ति । ४।५१।१८  ॥   

  

कश्च लक्ष्मणमुक्तानां रामकोपानुवर्तिनाम् ।  

शराणामग्रतः स्थातुं शक्तो देवासुरेष्वपि  ॥  ५।५१।१९ ॥   

रामकोपानुवर्तिनां रामकोपानुसारेण निर्गतानामित्यर्थः  ॥  ५।५१।१९ ॥   

  

न चापि त्रिषु लोकेषु राजन् विद्येत कश्चन ।  

राघवस्य व्यलीकं यः कृत्वा सुखमवाप्नुयात्  ॥  ५।५१।२० ॥   

व्यलीकम् अप्रियम् । "व्यलीकं त्वप्रिये ऽनृते" इत्यमरः  ॥  ५।५१।२० ॥   

  

तत्त्रिकालहितं वाक्यं धर्म्यमर्थानुबन्धि च ।  

मन्यस्व नरदेवाय जानकी प्रतिदीयताम्  ॥  ५।५१।२१ ॥   

तदिति । तत्तस्मात् अधर्मावहत्वात् रामापराधस्य परिहर्तव्यत्वाच्च ।
त्रिकालहितं भूतभविष्यद्वर्तमानकालहितम् । दारुणाधर्मस्य
स्वपूर्वपुरुषविनाशकत्वेन तत्परिहारस्य भूतकालहितत्वं मन्यस्व । मत्वा
प्रतिदीयतामिति योज्यम्  ॥  ५।५१।२१ ॥   

  

दृष्टा हीयं मया देवी लब्धं यदिह दुर्लभम् ।  

उत्तरं कर्म यच्छेषं निमित्तं तत्र राघवः  ॥  ५।५१।२२ ॥   

जानकीहरणे किं मानं तत्राह दृष्टा हीति । यत् सीतादर्शनम् दुर्लभम् ।
इतरवानरालभ्यं तल्लब्धम् । तर्हि सा नीयतामित्यत्राह उत्तरमिति ।
सीतादर्शनोत्तरं यच्छेषं कर्म सीतानयनं तत्र राघवो निमित्तम् ।
आज्ञप्तस्यैव मया कर्तव्यत्वादिति भावः  ॥  ५।५१।२२ ॥   

  

लक्षितेयं मया सीता तथा शोकपायणा ।  

गृह्य यां नाभिजानासि पञ्चास्यामिव पन्नगीम्  ॥  ५।५१।२३ ॥   

दृष्टया ऽपि मद्वंशवदया सीतया रामः किं करिष्यतीत्याशङ्क्याह लक्षितेयमिति
। तथेति वाचामगोचरत्वोक्तिः । नेयं तव वश्या प्रत्युत पन्नगीव तव
प्राणहारिणीति भावः  ॥  ५।५१।२३ ॥   

  

नेयं जरयितुं शक्या सासुरैरमरैरपि ।  

विषसंसृष्टमत्यर्थं भुक्तमन्नमिवौजसा  ॥  ५।५१।२४ ॥   

नेयमिति । ओजसा अमरपक्षे प्रतापेन । अन्नपक्षे जाठराग्निना  ॥  ५।५१।२४ ॥   

  

तपस्सन्तापलब्धस्ते यो ऽय धर्मपरिग्रहः ।  

न स नाशयितुं न्याय्यमात्मप्राणपरिग्रहः  ॥ । ५।५१।२५ ॥   

तपःकृच्छ्रलब्धमिष्टं महज्जीवनं वृथा मा नाशयेत्याह तप इति । तपस्सन्तापः
तपश्चर्या । ओदनपाकं पचतीतिवन्निर्देशः । तेन लब्धः । परिगृह्यत इति
परिग्रहः फलं धर्मपरिग्रहः धर्मफलम् । तादृशो यो ऽयमात्मप्राणपरिग्रहः
आत्मनः प्राणानां च परिग्रहः स्वीकारः, जीवनमिति यावत् । स नाशयितुं न
न्याय्यं न युक्तम् । अव्ययमेतत् । तपःक्लेशलब्धं तद्व्यतिरिक्तधर्मफलभूतं
च यज्जीवनमायुः तन्न विनाशयेत्यर्थः । चकाराभावादित्थमेव योजना  ॥ 
५।५१।२५ ॥   

  

अवध्यतां तपो ऽभिर्यां भवान् समनुपश्यति ।  

आत्मनः सासुरैर्देवैर्हेतुस्तत्राप्ययं महान्  ॥  ५।५१।२६ ॥   

सर्वावध्यस्येह मे को ऽयमायुर्विनाशक इत्याशङ्क्य परिहरति अवध्यतामिति ।
तपोभिरार्जितां सासुरैर्देवैर्याम् आत्मनो ऽवध्यतां भवान् समनुपश्यति ।
तत्रापि अवध्यतायां सत्यामपि । अयं वक्ष्यमाणः । हेतुः भवद्वधहेतुरस्ति ।
महान् अपरिहार्यः  ॥ । ५।५१।२६ ॥   

  

सुग्रीवो न हि देवो ऽयं नासुरो न च राक्षसः ।  

न दानवो न गन्धर्वो न यक्षो न च पन्नगः ।  

तस्मात् प्राणपरित्राणं कथं राजन् करिष्यसि  ॥  ५।५१।२७ ॥   

तमेव हेतुमाह सुग्रीव इति । न च राक्षस इति पाठस्सम्यक् । न च मानुष इति
पाठे प्रतिषेधप्रसक्तिरपि नास्तीत्युच्यते । "तृणभूता हि मे सर्वे प्राणिनो
मानुषादयः" इत्युत्तरश्रीरामायणे मनुष्यादिभिरवध्यत्वस्याप्रार्थित्वात् ।
न च तिर्यञ्च इति न प्रसज्य च प्रतिषिद्ध्यत इति भावः । तस्मात्सुग्रीवात्
 ॥  ५।५१।२७ ॥   

  

न तु धर्मोपसंहारमधर्मफलसंहितम् ।  

तदेव फलमन्वेति धर्मश्चाधर्मनाशनः  ॥  ५।५१।२८ ॥   

प्राप्तं धर्मफलं तावद्भवता नात्र संशयः ।  

फलमस्याप्यधर्मस्य क्षिप्रमेव प्रपत्स्यसे  ॥  ५।५१।२९ ॥   

ननु किमनेनोपदेशेन, कृतानि मया पापानि तैश्चावश्यं
फलप्रदैर्भवितव्यमित्याशङ्क्याह न त्विति । तुशब्द उक्तशङ्काव्यावर्तकः ।
धर्मः उपसंह्रियते ऽनेनेति धर्मोपसंहारं धर्मफलम् । फलेन
धर्मस्योपसंह्रियमाणत्वात् । क्लीबत्वमार्षम् । तत् अधर्मफलसंहितं न भवति ।
कुत इत्यत्राह तदेव फलमन्वेतीति । धर्मफलमोवानुवर्तते । नन्वधर्मे च
विद्यमाने कथं तत्फलाननुवृत्तिस्तत्राह धर्मश्चाधर्मनाशन इति । च
उक्तशङ्कानिवृत्त्यर्थः । विरोधिनि धर्मे जाग्रति कथमधर्मवार्ता ऽपीत्यर्थः
। "धर्मेण पापमपनुदति" इति श्रुतेः । यद्वा व्यत्ययो वा किं न स्यात्तत्राह
धर्मश्चेति । चो ऽवधारणे । धर्म एवाधर्मनाशनः तथा श्रुतेः । न त्वधर्मः
प्रमाणाभावादिति भावः । ननु यदि धर्मः अधर्मनाशनः तर्हि प्राथमिक एव धर्मः
आधिनिकानधर्मान्निवर्तयेदित्याशङ्क्याह प्राप्तमिति । तावच्छब्दः
कार्त्स्न्यवाची । कृत्स्नं धर्मफलम् । फलमस्येति । तथा च क्षिप्रं
धर्ममाचर अन्यथा सद्यस्ते विनाशो भविष्यतीति भावः । अत्र कर्तव्यत्वेन
विधीयमानो धर्मस्सीताप्रदानपूर्वकरामविषयशरणागतिरेव ।
शूरस्याशौर्यप्रवृत्त्या धर्मफलं सर्वं क्षीणमिति हनुमता ऽवगतमिति
मन्तव्यम्  ॥  ५।५१।२८,२९ ॥ ऀ  

  

जनस्थानवधं बुद्ध्वा बुद्ध्वा वालिवधं तथा ।  

रामसुग्रीवसख्यं च बुद्ध्यस्व हितमात्मनः  ॥  ५।५२।३० ॥   

मा भूद्धर्मापेक्षा कार्योपस्थितिरवेक्ष्यतामित्याह जनस्थानेति ।
रामुसुग्रीवसख्यं चेति  

परोक्षनिर्देशस्य गतिः पूर्वमुक्ता  ॥  ५।५१।३० ॥   

  

कामं खल्वहमप्येकः सवाजिरथकुञ्जराम् ।  

लङ्कां नाशयितुं शक्तस्तस्यैष तु न निश्चयः  ॥  ५।५१।३१ ॥   

कामम् अत्यन्तम् । अहं सुग्रीवः । एषः तन्नाशनम् । तस्य रामस्य । निश्चयः
निश्चयविषयः  ॥  ५।५१।३१ ॥   

  

रामेण हि प्रतिज्ञातं हर्यृक्षगणसन्निधौ ।  

उत्सादनममित्राणां सीता यैस्तु प्रधर्षिता  ॥  ५।५१।३२ ॥   

अपकुर्वन् हि रामस्य साक्षादपि पुरन्दरः ।  

न सुखं प्राप्नुयादन्यः किं पुनस्त्वद्विधो जनः  ॥  ५।५१।३३ ॥   

कथमित्यत्राह रामेणेति । हर्यृक्षगणसन्निधौ वृद्धसभायां
प्रतिज्ञातमनतिक्रमणीयमिति भावः  ॥  ५।५१।३२,३३ ॥   

  

यां सीतेत्यभिजानासि येयं तिष्ठति ते वशे ।  

कालरात्रीति तां विद्धि सर्वलङ्काविनाशिनीम्  ॥  ५।५१।३४ ॥   

कालरात्रीति काचिच्छक्तिरिति वदन्ति । "समी च कालरात्रिश्च भैरवी गणनायिका"
इत्यमरशेषः  ॥  ५।५१।३४ ॥   

  

तदलं कालपाशेन सीताविग्रहरूपिणा ।  

स्वयं स्कन्धावसक्तेन क्षममात्मनि चिन्त्यताम्  ॥  ५।५१।३५ ॥   

तदिति । कालपाशेन यमपाशेन । अतस्सीतां रामाय देहीति हृदयम्  ॥  ५।५१।३५ ॥   

  

सीतायास्तेजसा दग्धां रामकोपप्रपीडिताम् ।  

दह्यमानामिमां पश्य पुरीं साट्टप्रतोलिकाम्  ॥  ५।५१।३६ ॥   

अट्टः अट्टालः । प्रतोलिका वीथिका  ॥  ५।५१।३६ ॥   

  

स्वानि मित्राणि मन्त्रीश्च ज्ञातीन् भ्रातृ़न् सुतान् हितान् ।  

भोगान् दारांश्च लङ्कां च मा विनाशमुपानय  ॥  ५।५१।३७ ॥   

स्वानीति । मन्त्रीन् मन्त्रिणः । इकारान्तत्वमार्षम्  ॥  ५।५१।३७ ॥   

  

सत्यं राक्षसराजेन्द्र शृणुष्व वचनं मम ।  

रामदासस्य दृतस्य वानरस्य विशेषतः  ॥  ५।५१।३८ ॥   

सत्यमिति । रामदासस्येत्यनेन रामसामर्थ्यपरिज्ञानमुक्तम् । दूतस्येत्यनेन
हितोपदेशाधिकारः । वानरस्येति माध्यस्थ्यम्  ॥  ५।५१।३८ ॥   

  

सर्वान्लोकान् सुसंहृत्य सभूतान् सचराचरान् ।  

पुनरेव तथा स्रष्टुं शक्तो रामो महायशाः  ॥  ५।५१।३९ ॥   

देवासुरनरेन्द्रेषु यक्षरक्षोगणेषु च ।  

विद्याधरेषु सर्वेषु गन्धर्वेषूरगेषु च  ॥  ५।५१।४० ॥   

सिद्धेषु किन्नरेन्द्रेषु पतत्त्रिषु च सर्वतः  ॥  ५।५१।४१ ॥   

सर्वभूतेषु सर्वत्र सर्वकालेषु नास्ति सः ।  

यो रामं प्रतियुद्ध्येत विष्णुतुल्यपराक्रमम्  ॥  ५।५१।४२ ॥   

सर्वलोकेश्वरस्यैवं कृत्वा विप्रियमुत्तमम् ।  

रामस्य राजसिंहस्य दुर्लभं तव जीवितम्  ॥  ५।५१।४३ ॥   

देवाश्च दैत्याश्च निशाचरेन्द्र गन्धर्वविद्याधरनागयक्षाः ।  

रामस्य लोकत्रयनायकस्य स्थातुं न शक्ताः समरेषु सर्वे  ॥  ५।५१।४४ ॥   

सर्वानिति । लोकान् भूरादीन् । सभूतान्
पृथिव्यप्तेजोवाय्वाकाशरूपपञ्महाभूतयुक्तान् । सचराचरान् चतुर्मुखद्वारा
सृष्टजङ्गमाजङ्गमयुक्तान् । संहृत्य प्रलयावसाने रुद्रद्वारा स्वयं च
संहृत्य पुनः कल्पादौ तथैव "धाता यथापूर्वमकल्पयत्" इति श्रुत्युक्तरीत्या
स्रष्टुं समर्थः । तत्र प्रमाणमाह महायशा इति । " न तस्येशे कश्चन तस्य नाम
महद्यशःऽ इति हि श्रुतिः । श्रुतिस्मृतिषु तथा प्रसिद्ध इत्यर्थः  ॥ 
५।५१।३९४४ ॥   

  

ब्रह्मा स्वयम्भूश्चतुराननो वा रुद्रस्त्रिनेत्रस्त्रिपुरान्तको वा ।  

इन्द्रो महेन्द्रः सुरनायको वा त्रातुं न शक्ता युधि रामवध्यम्  ॥ 
५।५१।४५ ॥   

मा भूवन् शक्तास्सामान्यदेवाः, ईश्वराश्शक्ताः स्युरित्याशङ्क्याह
ब्रह्मेति । अत्र विशेषणान्तरोपादानं तेषां सामर्थ्यविशेषद्योतनार्थम् ।
पतत्प्रकर्षत्वपरिहाराय व्युत्क्रमेण योजनीयम् । इन्द्रः परैश्वर्यवान् ।
"इदि परमैश्वर्ये" इत्यस्माद्धातोः "ऋज्रेन्द्राग्न--" इत्यादिना
निपातनात्साधुत्वम् । त्रैलोक्याधिपतिरपि त्रातुं न शक्त इत्यर्थः । तस्य
त्रैलोक्याधिपतित्वे ऽपि परनिरसनसामर्थ्याभावशक्ततेत्याह महेन्द्र इति ।
वृत्रहननप्रसिद्धसामर्थ्यो ऽपि न शक्तः । "यो वृत्रमवधीदिति तन्महेन्द्रस्य
महेन्द्रत्वम्" इति श्रौतनिर्वचनम् । स्वयं चतुरो ऽपि सहायसम्पत्त्यभावान्न
शक्त इत्यत्राह सुरनायक इति । स्वतुल्यत्रयस्त्रिंशत्कोटिसुरगणसहायो ऽपि न
शक्त इत्यर्थः । माभूत्क्षुद्रइन्द्रश्शक्तः, सर्वसंहारको रुद्रस्तु
शक्तस्स्यात्तत्राह रुद्र इति । संहारकाले प्रजाः रोदयतीति रुद्रः ।
"रोदेर्णिलुक् चऽ इति रप्रत्ययः । कालविशेषे संहारको
ऽपीदानीमप्राप्तकालत्वादशक्त इत्याह त्रिनेत्र इति ।
निटिलनयनदहनज्वालाविलोपितमदनो ऽपीत्यर्थः । काकतालीयत्वशङ्काव्युदासायाह
त्रिपुरान्तक इति । प्रबलतरमहासुरसंहारको ऽपीत्यर्थः । मा भूत्तस्य शक्तिः
"ब्रह्मणः पुत्राय ज्येष्ठाय श्रेष्ठाय" इत्युक्तरीत्या रुद्रस्यापि पिता
ब्रह्मा शक्तस्स्यात्, तत्राह ब्रह्मेति । बृंहतीति ब्रह्मा । "बृहेरम्
नलोपश्च" इति मनिन् अमागमो नकारलोपश्च । रुद्रपिता स्वयं कर्मवश्यः कथं
शक्नुयात् तत्राह स्वयंभूरिति । कर्मवश्यत्वे ऽपीतरसाधारण्येनानुत्पन्नः
स्वयंभूः । स्वयंभूत्वेपि सहायसंपत्त्यभावात्कथं त्रायेतेत्यत्राह चतुरानन
इति । युगपदेव सर्ववेदोच्चारणसम्पादितातिशयो ऽपि न शक्तः ।
प्रत्येकमशक्तत्वे ऽपि किं संभूयागताश्शक्नुवन्ति? तत्राह न शक्ता इति ।
बहुवचनेनायमर्थो लभ्यते वधमर्हतीति वध्यः । दण्डादित्वाद्यः । रामस्य वध्यो
रामवध्यः । तं त्रातुं न शक्ताः । स्थानविन्निग्रहस्य चऽ इत्युचितवधार्हस्य
त्राता कः । युधि यद्धे न शक्ताः किन्तु शरणं गत्वा त्रातुं शक्ता इत्यर्थः
। अत्र "हिरण्यगर्भस्समवर्तताग्रे । न सन्न चासीच्छिव एव केवलः । इन्द्रो
मायाभिः पुरुरूप ईयते" इति परदेवतात्वेन प्रसक्तात्त्रिकादधिकत्वमुक्तम् ।
राम इत्यनेन वेदान्तोदितानां सद्ब्रह्मादिसामान्यशब्दानां
हिरण्यगर्भशिवेन्द्रादिविशेषशब्दानां च व्यक्तिविशेषपरत्वं व्यञ्जितम् ।
त्रातृत्वेन प्रसक्तप्रधानदेवतानिराकरणप्रकरणे विष्णोरनुपादानात्
पारिशेष्याद्राम एव विष्णुरिति प्रतिपादितम्  ॥  ५।५१।४५ ॥   

  

स सौष्ठवोपेतमदीनवादिनः कपेर्निशम्याप्रतिमो ऽप्रियं वचः ।  

दशाननः कोपविवृत्तलोचनः समादिशत् तस्य वधं महाकपेः  ॥  ५।५१।४६ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे एकपञ्चाशः
सर्गः  ॥  ५।५१ ॥   

अस्माच्छ्लोकात्परं स सौष्ठवेति श्लोकः । तस्य तद्वचनमिति श्लोकस्तु
उत्तरसर्गादिः । अत्र स प्रमादाल्लिखितः  ॥  ५।५१।४६ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकपञ्चाशः सर्गः  ॥  ५।५१ ॥   


