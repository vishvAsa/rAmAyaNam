+++
title = "१०० राम-रावणयुद्धम्"
title_english = "100 Ravana runs away from the battle field"

+++
**श्रीमद्रामायणे वाल्मीकीये आदिकाव्ये युद्धकाण्डे शततमः सर्गः**


<details><summary>विषयाः</summary>

महोदरादिनिधनक्रुद्धेनरावणेन सूतंप्रति रामवधप्रतिज्ञानेनरथतुरगचोदनचोदनापूर्वकं लक्ष्मणातिक्रमणेनरामंप्रत्यभियानम् ॥ १ ॥ रामरावणाभ्यां विचित्रास्त्रनिकरप्रयोगेण समरप्रवर्तनम् ॥ २ ॥

</details>




**महोदरमहापार्श्वो हतौ दृष्ट्वा तु राक्षसौ ।**

**तस्मिंश्च निहते वीरे विरूपाक्षे महाबले ।**

**आविवेश महान्क्रोधो रावणं तं महामृधे ॥ १ ॥**

**सूतं संचोदयामास वाक्यं चेदमुवाच ह ॥ २ ॥**

**निहतानाममात्यानां रुद्धस्य नगरस्य च ।**

**दुःखमेषोपनेष्यामि हत्वा तौ रामलक्ष्मणौ ॥ ३ ॥**

**रामवृक्षं रणे हन्मि सीतापुष्पफलप्रदम् ।**

**प्रशाखा यख सुग्रीवो जाम्बवान्कुमुदो नलः ॥ ४ ॥**

**मैन्दश्च द्विविदश्चैव ह्यङ्गदो गन्धमादनः ।**

**हनूमांश्च सुषेणश्च सर्वे च हरियूथपाः ॥ ५॥**

**स दिशो दश घोषेण रथस्यातिरथो महान् ।**

**नादयन्प्रययौ तूर्णं राघवं चाभ्यवर्तत ॥ ६ ॥**

**पूरिता तेन शब्देन सनदीगिरिकानना ।**

**संचचाल मही सर्वा सवराहमृगद्विपा ॥ ७॥**

**तामसं स महाघोरं चकारास्त्रं सुदारुणम् ।**

**निर्ददाह कपीन्सर्वांस्ते प्रपेतुः समन्ततः ॥ ८ ॥**

अथ रामरावणयुद्धारम्भः शततमे–महोदरेत्यादि ॥ तस्मिन् विरूपाक्षे निहते सति पश्चान्महोदरमहापार्श्वौ हतौ दृष्ट्वा स्थितमिति शेषः ॥ १-८ ॥



**उत्पपात रजो घोरं तैर्भग्नैः संप्रधावितैः ।**

**न हि तत्सहितुं शेकुर्ब्रह्मणा निर्मितं स्वयम् ॥ ९ ॥**

**तान्यनीकान्यनेकानि रावणस्य शरोत्तमैः ।**

**दृष्ट्वा भग्नानि शतशो राघवः पर्यवस्थितः ॥ १० ॥**

सहितुं सोढुं । आर्ष इडागमः ॥ ९–१० ॥



**ततो राक्षसशार्दूलो विद्राव्य हरिवाहिनीम् ।**

**स ददर्श ततो रामं तिष्ठन्तमपराजितम् ॥ ११ ॥**

**लक्ष्मणेन सह भ्रात्रा विष्णुना वासवं यथा ।**

**आलिखन्तमिवाकाशमवष्टभ्य महद्धनुः ॥**

**पद्मपत्रविशालाक्षं दीर्घबाहुमरिंदमम् ॥ १२ ॥**

तव इत्यादिसार्धश्लोकद्वयेन रामस्यापराजितत्वं निरवधिकसौन्दर्यनिधित्वेन वैरं विहाय निरन्तरानुभाव्यत्वं रावणस्य दुर्बुद्धित्वं अमृतप्रवाहमावर्तेनेव महता धनुर्वरेणावर्तितं श्रीरामदेहलावण्यामृतपूरमनवगाहमानस्य तस्य दौर्भाग्यं चोच्यते ॥ ११-१२ ॥



**ततो रामो महातेजाः सौमित्रिसहितो बली ।**

**वानरांश्च रणे भग्नानापतन्तं च रावणम् ।**

**समीक्ष्य राघवो हृष्टो मध्ये जग्राह कार्मुकम् ॥ १३ ॥**

ततो राम इत्यादिसार्धश्लोक एकान्वयः ॥ हृष्टः चिराद्वैरी समागत इति संतुष्टः । कार्मुकं जग्राह ॥ १३ ॥



**विस्फारयितुमारेभे ततः स धनुरुत्तमम् ।**

**महावेगं महानादं निर्भिन्दन्निव मेदिनीम् ॥ १४ ॥**

विस्फारयितुमारेभ इत्यादि विलम्बोक्त्या किमिदानीमपिवा नतोभविष्यति रावण इति रामस्य दयालुतोच्यते ॥ १४ ॥



**रावणस्य च बाणौघै रामविस्फारितेन च ।**

**शब्देन राक्षसास्ते च पेतुश्च शतशस्तदा ॥ १५ ॥**

रावणस्य बाणौघैः रामविस्फारितेन च जातेन शब्देनेत्यर्थः ॥ १५ ॥



**तयोः शरपथं प्राप्तो रावणो राजपुत्रयोः ।**

**स बभौ च यथा राहुः समीपे शशिसूर्ययोः ॥ १६ ॥**

**तमिच्छन्प्रथमं योद्धुं लक्ष्मणो निशितैः शरैः ।**

**मुमोच धनुरायम्य शरानग्निशिखोपमान् ॥ १७ ॥**

**तान्मुक्तमात्रानाकाशे लक्ष्मणेन धनुष्मता ।**

**बाणान्बाणैर्महातेजा रावणः प्रत्यवारयत् ॥ १८ ॥**

**एकमेकेन बाणेन त्रिभिस्त्रीन्दशभिर्दश ।**

**लक्ष्मणस्य प्रचिच्छेद दर्शयन्पाणिलाघवम् ॥ १९ ॥**

शशिसूर्ययोरिति । अमायामिति शेषः ॥ १६-१९ ॥



**अभ्यतिक्रम्य सौमित्रिं रावणः समितिंजयः ।**

**आससाद ततो रामं स्थितं शैलमिवाचलम् ॥ २० ॥**

**स सङ्ख्ये राममासाद्य क्रोधसंरक्तलोचनः ।**

**व्यसृजच्छरवर्षाणि रावणो राघवोपरि ॥ २१ ॥**

**शरधारास्ततो रामो रावणस्य धनुश्च्युताः ।**

**दृष्ट्वैवापततः शीघ्रं भल्लाञ्जग्राह सत्वरम् ॥ २२ ॥**

**ताञ्शरौघांस्ततो भल्लैस्तीक्ष्णैश्चिच्छेद राघवः ।**

**दीप्यमानान्महाघोरान्क्रुद्धानाशीविषानिव ॥ २३ ॥**

**राघवो रावणं तूर्णं रावणो राघवं तदा ।**

**अन्योन्यं विविधैस्तीक्ष्णैः शरैरभिववर्षतुः ॥ २४ ॥**

**चेरतुश्च चिरं चित्रं मण्डलं सव्यदक्षिणम् ।**

**बाणवेगात्समुत्क्षिप्तावन्योन्यम पराजितौ ॥ २५ ॥**

अभ्यतिक्रम्य एकस्यापि बाणस्य स्वस्मिन्नपतनादनाद्रेणातिक्रम्य ॥ २०-२५ ॥



**तयोर्भूतानि वित्रेसुर्युगपत्संप्रयुध्यतोः ।**

**रौद्रयोः सायकमुचोर्यमान्तकनिकाशयोः ॥ २६ ॥**

यमान्तकनिकाशयोः यमतदन्तकौ यमरुद्रौ तत्तुल्ययोः ॥ २६ ॥



**संततं विविधैर्बाणैर्बभूव गगनं तदा ।**

**घनैरिवातपापाये विद्युन्मालासमाकुलैः ॥ २७ ॥**

गगनं संततं निबिडं बभूवेत्यन्वयः ॥ २७ ॥



**गवाक्षितमिवाकाशं बभूव शरवृष्टिभिः ॥ २८ ॥**

गवाक्षितमित्यर्धम् ॥ गवाक्षितं संजातगवाक्षम् ॥ २८ ॥



**महावेगैः सुतीक्ष्णाग्रैर्गृध्रपत्रैः सुवाजितैः ।**

**शरान्धकारं तौ भीमं चक्रतुः समरं तदा ॥**

**गतेऽस्तं तपने चापि महामेघाविवोत्थितौ ॥ २९ ॥**

महावेगैरित्यादिसार्धश्लोक एकान्वयः ॥ गृध्रपत्रैः हेतुभिः । सुवाजितैः संजातशोभनपक्षैः । बाणैरिति शेषः ॥ २९ ॥



**बभूव तुमुलं युद्धमन्योन्यवधकाङ्क्षिणोः ।**

**अनासाद्यमचिन्त्यं च वृत्रवासवयोरिव ॥ ३० ॥**

**उभौ हि परमेष्वासावुभौ शस्त्रविशारदौ ।**

**उभावस्त्रविदां मुख्यावुभौ युद्धे विचेरतुः ॥ ३१ ॥**

अनासाद्यं इतः पूर्वं केनापि दुर्लभं । अचिन्त्यं रावणस्यैवं भविष्यतीति चिन्तानर्हम् ॥ ३०-३१ ॥



**उभौ हि येन व्रजतस्तेनतेन शरोर्मयः ।**

**ऊर्मयो वायुना विद्धा जग्मुः सागरयोरिव ॥ ३२ ॥**

येन येन मण्डलचारेण ॥ ३२ ॥



**ततः संसक्तहस्तस्तु रावणो लोकरावणः ।**

**नाराचमालां रामस्य ललाटे प्रत्यमुञ्चत ॥ ३३ ॥**

**रौद्रचापंप्रयुक्तां तां नीलोत्पलदलप्रभाम् ।**

**शिरसा धारयन्रामो न व्यथां प्रत्यपद्यत ॥ ३४ ॥**

संसक्तहस्तः बाणप्रयोगासक्तहस्तः ॥ ३३-३४ ॥



**अथ मन्त्रानभिज पन्रौद्रमस्त्रमुदीरयन् ।**

**शरान्भूयः समादाय रामः क्रोधसमन्वितः ।**

**मुमोच च महातेजाश्चापमायम्य वीर्यवान् ॥ ३५ ॥**

शरान् रौद्रास्त्रप्रपञ्चरूपान्बाणान् मुमोचेत्यन्वयः मुमोच च महातेजाश्चापमायम्य वीर्यवानिति पाठः । तदनन्तरं । ते महामेघसंकाश इति श्लोकः । तदनन्तरं पुनरेवेति श्लोकः । तदनन्तरं ते भित्त्वेति श्लोकात्पूर्वं ग्रन्थपतनमस्ति तदन्वेष्टव्यम् ॥ ३५ ॥



**\[ ताञ्छरान्राक्षसेन्द्राय चिक्षेपाच्छिन्नसायकः । \]**

**ते महामेघसंकाशे कवचे पतिताः शराः ।**

**अवध्ये राक्षसेन्द्रस्य न व्यथां जनयंस्तदा ॥ ३६ ॥**

अवध्ये अभेद्ये । व्यथां न जनयन् नाजनयन् ॥ ३६ ॥



**पुनरेवाथ तं रामो रथस्थं राक्षसाधिपम् ।**

**ललाटे परमास्त्रेण सर्वास्त्रकुशलो रणे ॥ ३७ ॥**

ललाटे विषये ललाटमुद्दिश्येत्यर्थः । यद्वा परमास्त्राणि विव्याधेति शेषः ॥ ३७ ॥



**ते भित्त्वा बाणरूपाणि पञ्चशीर्षा इवोरगाः ।**

**श्वसन्तो विविशुर्भूमिं रावणप्रतिकूलिताः ॥ ३८ ॥**

**निहत्य राघवस्यास्त्रं रावणः क्रोधमूर्च्छितः ।**

**आसुरं सुमहाघोरमस्त्रं प्रादुश्चकार ह ॥ ३९ ॥**

ते अस्त्रविकृतिरूपाः शराः बाणरूपाणि रावणास्त्राणि । भित्त्वा रावणप्रतिकूलिताः रावणेन निवारिताः सन्तः भूमिं विविशुः ॥ ३८-३९ ॥



**सिंहव्याघ्रमुखांचान्यान्कङ्ककाकमुखानपि ।**

**गृध्रश्येनमुखांश्चाऽपि सृगालवदनांस्तथा ॥ ४० ॥**

**ईहामृगमुखांश्चान्यान्व्यादितास्यान्भयानकान् ।**

**पञ्चास्याँल्लेलिहानांश्च ससर्ज निशिताञ्शरान् ॥४१॥**

**शरान्खरमुखांश्चान्यान्वराहमुखसंस्थितान् ।**

**श्वानकुकुटवक्रांश्च मकराशीविषाननान् ॥ ४२ ॥**

**एतानन्यांश्च मायावी ससर्ज निशिताञ्शरान् ।**

**रामं प्रति महातेजाः क्रुद्धः सर्प इव श्वसन् ॥ ४३ ॥**

आसुरास्त्रं प्रपञ्चयति सिंहेत्यादि श्लोकंचतुष्टयेन लेलिहानान् सर्पान् । तदाकारानिति यावत् । श्वानशब्दोप्यस्ति । मकराशीविषाननानित्यत्रआशीविषशब्दः पञ्चास्यसर्पेतरसर्पपरः ॥ ४०-४३ ॥



**आसुरेण समाविष्टः सोस्त्रेण रघुनन्दनः ।**

**ससर्जास्रं महोत्साहः पावकं पावकोपमः ॥ ४४ ॥**

पावकं पावकसंबन्धि ॥ ४४ ॥



**अग्निदीप्तमुखान्बाणांस्तथा सूर्यमुखानपि ।**

**चन्द्रार्धचन्द्रवक्रांश्च धूमकेतुमुखानपि ॥ ४५ ॥**

**ग्रहनक्षत्रवक्रांश्च महोल्कामुखसंस्थितान् ।**

**विद्युज्जिहोपमांश्चान्यान्ससर्ज निशिताञ्शरान् ॥ ४६ ॥**

**ते रावणशरा घोरा राघवास्त्रसमाहताः ।**

**विलयं जग्मुराकाशे जग्मुश्चैव सहस्रशः ॥ ४७ ॥**

**तदस्त्रं निहतं दृष्ट्वा रामेणाक्लिष्टकर्मणा ।**

**हृष्टा नेदुस्ततः सर्वे कपयः कामरूपिणः ।**

**सुग्रीवप्रमुखा वीराः परिवार्य तु राघवम् ॥ ४८ ॥**

पावकास्त्रं प्रपञ्चयति–अग्नीत्यादिश्लोकद्वयेन महोल्कामुखसंस्थितान् महोल्कामुखेन वर्तमानान् । विद्युज्जिह्वोपमान् विद्युदर्चिः सदृशान् कणा जिह्वास्तथार्चिषः इति हलायुधः ॥ ४५-४८ ॥



**ततस्तदस्त्रं विनिहत्य राघवः प्रसह्य तद्रावणबाहुनिस्सृतम् ।**

**मुदान्वितो दाशरथिर्महाहवे विनेदुरुच्चैर्मुदिताः कपीश्वराः ॥ ४९ ॥**

तत् प्रसिद्धं । मुदान्वितः बभूवेति शेषः ॥ ४९ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे शततमः सर्गः ॥ १०० ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने शततमः सर्गः ॥ १०० ॥**
