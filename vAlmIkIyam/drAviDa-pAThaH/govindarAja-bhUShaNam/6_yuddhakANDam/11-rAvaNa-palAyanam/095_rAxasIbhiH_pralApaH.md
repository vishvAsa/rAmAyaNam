+++
title = "०९५ राक्षसीभिः प्रलापः"
title_english = "095 Ravana fights fiercely with monkeys"

+++
**श्रीमद्रामायणे वाल्मीकीये आदिकाव्ये युद्धकाण्डे पञ्चनवतितमः सर्गः**


<details><summary>विषयाः</summary>

तत्रतत्रराक्षसीभिस्सङ्घीभूय बन्धुनिधनशोकेन रावणगर्हणपूर्वकंविलापः ॥ १ ॥

</details>


**तानि तानि सहस्राणि सारोहाणां च वाजिनाम् ।**

**रथानां त्वग्निवर्णानां सध्वजानां सहस्रशः ॥ १ ॥**

**राक्षसानां सहस्राणि गदापरिघयोधिनाम् ।**

**काञ्चनध्वजचित्राणां शूराणां कामरूपिणाम् ॥ २ ॥**

**निहतानि शरैस्तीक्ष्णैस्तप्तकाञ्चनभूषणैः ।**

**रावणेन प्रयुक्तानि रामेणाक्लिष्टकर्मणा ॥ ३ ॥**

**दृष्ट्वा श्रुत्वा च संभ्रान्ता हतशेषा निशाचराः ।**

**राक्षसीश्च समागम्य दीनाश्चिन्तापरिप्लुताः ॥ ४ ॥**

अथ राक्षसीनां प्रलापः – तानितानीत्यादिचतुःश्लोकी ॥ वाजिनामित्येतद्गजानामप्युप -लक्षणं । सहस्रशः सहस्राणि । राक्षसीः राक्षसस्त्रियः । समागम्य चिन्तापरिप्लुताः । आसन्निति शेषः ॥ १-४ ॥

****

**विधवा हतपुत्राश्च क्रोशन्त्यो हतबान्धवाः ।**

**राक्षस्यः सह संगम्य दुःखार्ताः पर्यदेवयन् ॥ ५ ॥**

संगम्य संघीभूय । परस्परमालिङ्गिता इत्यर्थः ॥ ५ ॥

****

**कथं शूर्पणखा वृद्धा कराला निर्णतोदरी ।**

**आससाद बने रामं कन्दर्पमिव रूपिणम् ॥**

**सुकुमारं महासत्त्वं सर्वभूतहिते रतम् ॥ ६ ॥**

कथमित्यादिसार्धश्लोकमेकं वाक्यं ॥ कराला विकटा ॥ ६ ॥

****

**तं दृष्ट्वा लोकनिन्द्या सा हीनरूपा प्रकामिता ।**

**कथं सर्वगुणैर्हीना गुणवन्तं महौजसम् ॥**

**सुमुखं दुर्मुखी रामं कामयामास राक्षसी ॥ ७ ॥**

तं दृष्ट्वेत्यादिसार्धश्लोकमेकं वाक्यं ॥ प्रकामिता सा कथं कामयामास ॥ ७ ॥

****

**जनस्यास्याल्पभाग्यत्वाद्बलिनी श्वेतमूर्धजा ।**

**अकार्यमपहास्यं च सर्वलोकविगर्हितम् ॥ ८ ॥**

**राक्षसानां विनाशाय दूषणस्य खरस्य च ।**

**चकाराप्रतिरूपा सा राघवस्य प्रधर्षणम् ।**

**तन्निमित्तमिदं वैरं रावणेन कृतं महत् ॥ ९ ॥**

**वधाय सीता सानीता दशग्रीवेण रक्षसा ।**

**न च सीतां दशग्रीवः प्राप्नोति जनकात्मजाम् ।**

**बद्धं बलवता वैरमक्षयं राघवेण च ॥ १० ॥**

जनस्येत्यादिसार्धश्लोकद्वयमेकं वाक्यं ॥ वलयोस्याः सन्तीति वलिनी । पामादित्वान्नः । आर्षो ङीप् । अप्रतिरूपा अननुरूपा । तन्निमित्तं प्रधर्षणनिमित्तात् । शूर्पणखयाऽन्यथोक्तावपि तत्कामनादिकमकम्पनादिमुखात्सर्वैर्ज्ञातमिति ज्ञेयं ॥ ८-१० ॥

****

**वैदेहीं प्रार्थयानं तं विराधं प्रेक्ष्य राक्षसम् ।**

**हतमेकेन रामेण पर्याप्तं तन्निदर्शनम् ॥ ११ ॥**

विराधं प्रेक्ष्य ज्ञात्वा स्थितानामस्माकं तत् विराधननं । विरोधिनिरसनाय पर्याप्तं पूर्णं निदर्शनं ॥ ११ ॥

****

**चतुर्दशसहस्राणि रक्षसां भीमकर्मणाम् ।**

**निहतानि जनस्थाने शरैरग्निशिखोपमैः ॥ १२ ॥**

**खरश्च निहतः सङ्ख्ये दूषणस्त्रिशिरास्तथा ।**

**शरैरादित्यसंकाशैः पर्याप्तं तन्निदर्शनम् ॥ १३ ॥**

चतुर्दशेतिश्लोके पर्याप्तं तन्निदर्शनमित्यनुषज्यते ॥ उत्तरश्लोकेनैकवाक्यत्वें शरपदद्वयवैयर्थ्य ॥ १२–१३ ॥

****

**हतो योजनबाहुश्च कबन्धो रुधिराशनः ।**

**क्रोधान्नादं नदन्सोथ पर्याप्तं तन्निदर्शनम् ॥ १४ ॥**

**जघान बलिनं रामः सहस्रनयनात्मजम् ।**

**वालिनं मेरुसंकाशं पर्याप्तं तन्निदर्शनम् ॥ १५ ॥**

**ऋश्यमूके वसञ्शैले दीनो भग्नमनोरथः ।**

**सुग्रीवः स्थापितो राज्ये पर्याप्तं तन्निदर्शनम् ॥ १६ ॥**

**\[एको वायुसृतः प्राप्य लङ्कां हत्वा च राक्षसान् ।**

**दग्ध्वा तां च पुनर्यातः पर्याप्तं तन्निदर्शनम् ॥१७॥**

**निगृह्य सागरं तसिन्सेतुं बद्ध्वा प्लवङ्गमैः ।**

**वृतोऽतरत्तं यद्रामः पर्याप्तं तन्निदर्शनम् ॥ १८ ॥ \]**

**धर्मार्थसहितं वाक्यं सर्वेषां रक्षसां हितम् ।**

**युक्तं विभीषणेनोक्तं मोहात्तस्य न रोचते ॥ १९ ॥**

**विभीषणवचः कुर्याद्यदि स धनदानुजः ।**

**श्मशानभूता दुःखार्ता नेयं लाङ्का पुंरी भवेत् ॥ २० ॥**

अथ खरवधानन्तरं । नादं शब्दं । नदन् कुर्वन् । सः प्रसिद्धः कबन्धः ॥ १४ – २० ॥

****

**कुम्भकर्णं हतं श्रुत्वा राघवेण महाबलम् ।**

**अतिकायं च दुर्धर्षं लक्ष्मणेन हतं पुनः ।**

**प्रियं चेन्द्रजितं पुत्रं रावणो नावबुध्यते ॥ २१ ॥**

**\[ पुरा हनुमता लङ्कां दग्धां लाङ्गूलवह्निना ।**

**हतमक्षकुमारं च दृष्ट्वाऽसौ नावबुध्यते ॥ २२ ॥ \]**

नावबुध्यते रामप्रभावमिति शेषः ॥ २१ – २२ ॥

****

**मम पुत्रो मम आता मम भर्ता रणे हतः ।**

**इत्येवं श्रूयते शब्दो राक्षसानां कुले कुले ॥ २३ ॥**

**रथाश्चाश्वाश्च नागाश्व हैताः शतसहस्रशः ।**

**रणे रामेण शुरेण राक्षसाश्च पदातयः ॥ २४ ॥**

**रुद्रो वा यदि वा विष्णुर्महेन्द्रो वा शतक्रतुः ।**

**हन्ति नो रामरूपेण यदि वा स्वयमन्तकः ॥ २५ ॥**

कुले कुले गृहे गृहे । इदमपि राक्षसीवाक्यमेव ॥ २३-२५ ॥

****

**हतप्रवीरा रामेण निराशा जीविते वयम् ।**

**अपश्यन्तो भयस्यान्तमनाथा विलपामहे ॥ २६ ॥**

**रामहस्ताद्दशग्रीवः शूरो दत्तमहावरः ।**

**इदं भयं महाघोरमुत्पन्नं नावबुध्यते ॥ २७ ॥**

वयमित्येतदपेक्षया अपश्यन्त इति पुंलिङ्गं । विलपामहे इत्यात्मनेपदमार्षं ॥ २६-२७ ॥

****

**न देवा न च गन्धर्वा न पिशाचा न राक्षसाः ।**

**उपसृष्टं परित्रातुं शक्ता रामेण संयुगे ॥ २८ ॥**

उपसृष्टं उपद्रुतं ॥ २८ ॥

****

**उत्पाताश्चापि दृश्यन्ते रावणस्य रणे रणे ।**

**कथयिष्यन्ति रामेण रावणस्य निबर्हणम् ॥ २९ ॥**

कथयिष्यन्ति इतः परमपि कानिचिन्निमित्तानि प्रादुर्भूय कथयिष्यन्तीत्यर्थः । वर्तमाने तात्पर्यमित्यप्याहुः ॥ २९ ॥

****

**पितामहेन प्रीतेन देवदानवराक्षसैः ।**

**रावणस्याभयं दत्तं मानुषेभ्यो न याचितम् ॥ ३० ॥**

देवदानवराक्षसैः देवदानवराक्षसेभ्यः ॥ ३० ॥

****

**तदिदं मानुषं मन्ये प्राप्तं निस्संशयं भयम् ।**

**जीवितान्तकरं घोरं रक्षसां रावणस्य च ॥ ३१ ॥**

मानुषं मानुषादागतं । मन्ये मन्यामहे ॥ ३१ ॥

****

**पीड्यमानास्तु बलिना वरदानेन रक्षसा ।**

**दीप्तैस्तपोभिर्विबुधाः पितामहमपूजयन् ॥ ३२ ॥**

**देवतानां हितार्थाय महात्मा वै पितामहः ।**

**उवाच देवताः सर्वा इदं तुष्टो महद्वचः ॥ ३३ ॥**

रक्षसा रावणेन । वरदानेन करणेन ॥ ३२ – ३३ ॥

****

**अद्यप्रभृति लोकांस्त्रीन्सर्वे दानवराक्षसाः ।**

**भयेन प्रावृता नित्यं विचरिष्यन्ति शाश्वतम् ॥ ३४ ॥**

**दैवतैस्तु समागम्य सर्वैश्चेन्द्रपुरोगमैः ।**

**वृषध्वजस्त्रिपुरहा महादेवः प्रसादितः ॥ ३५ ॥**

**प्रसन्नस्तु महादेवो देवानेतद्वचोऽब्रवीत् ।**

**उत्पत्स्यति हितार्थं वो नारी रक्षःक्षयावहा ॥ ३६ ॥**

दानवराक्षसा इत्युक्तेर्मन्दोदरीसंबन्धेन दानवाश्च केचिद्राक्षसैः सह तिष्ठन्तीति ज्ञेयम् ॥ ३४-३६ ॥

****

**एषा देवैः प्रयुक्ता तु क्षुद्यथा दानवान्पुरा ।**

**भक्षयिष्यति नः सीता राक्षसघ्नी सरावणान् ॥ ३७ ॥**

क्षुद्यथा दानवान्पुरेति । देवेभ्योऽमृतप्रदानानन्तरमिति बोध्यं । अस्मच्छब्दापेक्षया सरावणानित्युक्तिः ॥ ३७ ॥

****

**रावणस्थापनीतेन दुर्विनीतस्य दुर्मतेः ।**

**अयं निष्ठानको घोरः शोकेन समभिप्लुतः ॥ ३८ ॥**

निष्ठानकः नाश इत्याहुः ॥ ३८ ॥

****

**तं न पश्यामहे लोके यो नः शरणदो भवेत् ।**

**राघवेणोपसृष्टानां कालेनेव युगक्षये ॥ ३९ ॥**

**नास्ति नः शरणं कश्चिद्भये महति तिष्ठताम् ।**

**दवाग्निवेष्टितानां हि करेणूनां यथा वने ॥ ४० ॥**

पश्यामह इत्यात्मनेपदमार्षं ॥ ३९-४० ॥

****

**प्राप्तकालं कृतं तेन पौलस्त्येन महात्मना ।**

**यत एव भयं दृष्टं तमेव शरणं गतः ॥ ४१ ॥**

**इतीव सर्वा रजनीचरस्त्रियः परस्परं संपरिरभ्य बाहुभिः ।**

**विषेदुरार्ता भयभारपीडिता विनेदुरुच्चैश्च तदा सुदारुणम् ॥ ४२ ॥**

प्राप्तकालं उचितं । पौलस्त्येनविभीषणेन । इतः परं तस्यैव पौलस्त्यकुलप्रतिष्ठा -पकत्वात्तच्छब्दप्रयोगः । अत्र पितामहादिवरप्रदानवृत्तान्तो राक्षसीभिर्मन्दोदरीसकाशाच्छ्रुत इति ज्ञेयं । सा च ज्ञानवृद्धेति वक्ष्यते ॥ ४१-४२ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चनवतितमः सर्गः ॥ ९५ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने पञ्चनवतितमः सर्गः ॥ ९५ ॥**
