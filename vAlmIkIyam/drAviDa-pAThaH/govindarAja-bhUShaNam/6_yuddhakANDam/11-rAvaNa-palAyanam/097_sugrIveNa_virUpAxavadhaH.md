+++
title = "०९७ सुग्रीवेण विरूपाक्षवधः"
title_english = "097 Sugreeva kills Mahodara"

+++
**श्रीमद्रामायणे बाल्मीकीये आदिकाव्ये युद्धकाण्डे सप्तनवतितमः सर्गः**


<details><summary>विषयाः</summary>

सुग्रीवेण विरूपाक्षवधः ॥ १ ॥

</details>


****

**तथा तैः कृत्तगात्रैस्तु दशग्रीवेण मार्गणैः ।**

**बभूव वसुधा तत्र प्रकीर्णा हरिभिस्तदा ॥ १ ॥**

अथ विरूपाक्षवधः – तथा तैरित्यादि ॥ १ ॥

**रावणस्याप्रसह्यं तं शरसंपातमेकतः ।**

**न शेकुः सहितुं दीप्तं पतङ्गो ज्वलनं यथा ॥ २ ॥**

**तेऽर्दिता निशितैर्बाणैः क्रोशन्तो विप्रदुद्रुवुः ।**

**पावकार्चिःसमाविष्टा दह्यमाना यथा गजाः ॥३॥**

**प्लवङ्गानामनीकानि महाभ्राणीव मारुतः ।**

**स ययौ समरे तस्मिन्विधमन्रावणः शरैः ॥ ४ ॥**

**कदनं तरसा कृत्वा राक्षसेन्द्रो वनौकसाम् ।**

**आससाद ततो युद्धे राघवं त्वरितस्तदा ॥ ५ ॥**

एकतः एकस्य अद्वितीयस्य ॥ २-५ ॥

****

**सुग्रीवस्तान्कपीन्दृष्ट्वा भग्नान्विद्रवतो रणे ।**

**गुल्मे सुषेणं निक्षिप्य चक्रे युद्धेऽद्भुतं मनः ॥ ६ ॥**

**आत्मनः सदृशं वीरः स तं निक्षिप्य वानरम् ।**

**सुग्रीवोऽभिमुखः शत्रुं प्रतस्थे पादपायुधः ॥ ७ ॥**

अद्भुतमिति क्रियाविशेषणं ॥ ६-७ ॥

****

**पार्श्वतः पृष्ठतचास्य सर्वे यूथाधिपाः स्वयम् ।**

**अनुजह्नुर्महाशैलान्विविधांश्च महाद्रुमान् ॥ ८ ॥**

**स नर्दन्युधि सुग्रीवः स्वरेण महता महान् ।**

**पातयन्विविधांवान्याञ्जगामोत्तमराक्षसान् ॥ ९ ॥**

महाद्रुमान् उत्पाठ्येति शेषः । उत्पाट्य अस्य पार्श्वतः पृष्ठतश्चानुजह्नुरिति संबन्धः । यथा महाराजे युद्धाय गच्छति । तदाऽऽयुधानि भृत्या आहरन्ति ॥ तथा वानरराजे युद्धाय निष्क्रामति तदायुधभूतान् शैलवृक्षादीन् समये दातुं वानरा आजह्नुरिति भावः ॥ ८-९ ॥

****

**ममन्थ च महाकायो राक्षसान्वानरेश्वरः ।**

**युगान्तसमये वायुः प्रवृद्धानगमानिव ॥ १० ॥**

**राक्षसानामनीकेषु शैलवर्षं ववर्ष ह ।**

**अश्मवर्षं यथा मेघः पक्षिसङ्घेषु कानने ॥ ११ ॥**

**कपिराजविमुक्तैस्तैः शैलवर्षैस्तु राक्षसाः ।**

**विकीर्णशिरसः पेतुर्निकृत्ता इव पर्वताः ॥ १२ ॥**

अगमान वृक्षान् । पलाशी द्रुद्रुमागमाः इत्यमरः ॥ १०-१२ ॥

****

**अथ संक्षीयमाणेषु राक्षसेषु समन्ततः ।**

**सुग्रीवेण प्रभग्नेषु पतत्सु निनदत्सु च ॥ १३ ॥**

**विरूपाक्षः स्वकं नाम धन्वी विश्राव्य राक्षसः ।**

**रथादाप्लुत्य दुर्धर्षो गजस्कन्धमुपारुहत् ॥ १४ ॥**

**स तं द्विरदमारुह्य विरूपाक्षो महारथः ।**

**विनदन्भीमनिर्ह्रादं वानरानभ्यधावत ॥ १५ ॥**

**सुग्रीवे स शरान्धोरान्विससर्ज चमूमुखे ।**

**स्थापयामास चोद्विग्रान्राक्षसान्संप्रहर्षयन् ॥ १६ ॥**

**स तु विद्धः शितैर्बाणैः कपीन्द्रस्तेन रक्षसा ।**

**चुक्रोध स महाक्रोधो वधे चास्य मनो दधे ॥ १७ ॥**

संक्षीयमाणेषु हिंस्यमानेषु । क्षि हिंसायां इति धातुः ॥ १३-१७ ॥

****

**ततः पादपमुद्धृत्य शूरः संप्रधनो हरिः ।**

**अभिपत्य जघानास्य प्रमुखे तु महागजम् ॥ १८ ॥**

संप्रधनः । बहुलग्रहणात् कर्तरि ल्युट् । प्रहर्तेत्यर्थः । प्रमुखे मुखे ॥ १८ ॥

****

**स तु प्रहाराभिहतः सुग्रीवेण महागजः ।**

**अपासर्पद्धनुर्मात्रं निषसाद ननाद च ॥ १९ ॥**

धनुर्मात्रं धनुःप्रमाणं । प्रमाणे द्वयसच्दघ्नञ्मात्रचः इत्यादिना मात्रच्प्रत्ययः ॥ १९ ॥

****

**गजात्तु मथितात्तूर्णमपक्रम्य स वीर्यवान् ।**

**राक्षसोऽभिमुखः शत्रुं प्रत्युद्गम्य ततः कपिम् ॥ २० ॥**

**आर्षभं चर्म खड्गं च प्रगृह्य लघुविक्रमः ।**

**भर्त्सयन्निव सुग्रीवमाससाद व्यवस्थितम् ॥ २१ ॥**

**स हि तैस्याभिसंक्रुद्धः मगृह्य विपुलां शिलाम् ।**

**विरूपाक्षाय चिक्षेप सुग्रीवो जलदोपमाम् २२ ॥**

गजात्त्विति श्लोकद्वयमेकं वाक्यं ॥ व्यवस्थितं निश्चलतया स्थितं ॥ २० – २२ ॥

****

**स तां शिलामापतन्तीं दृष्ट्वा राक्षसपुङ्गवः ।**

**अपक्रम्य सुविक्रान्तः खड्गेन प्राहरत्तदा ॥ २३ ॥**

**तेन खड्गप्रहारेण रक्षसा बलिना हतः ।**

**मुहूर्तमेभवद्वीरो विसंज्ञ इव वानरः ॥ २४ ॥**

**स तदा सहसोत्पत्य राक्षसस्य महाहवे ।**

**मुष्टिं संवर्त्य वेगेन पातयामास वक्षसि ॥ २५ ॥**

अपक्रम्य शिलापातपरिहारार्थमन्यतोपसृत्य प्राहरत् । सुग्रीवमिति शेषः ॥ २३ – २५ ॥

****

**मुष्टिप्रहाराभिहतो विरूपाक्षो निशाचरः ।**

**तेन खड्नेन संक्रुद्धः सुग्रीवस्य चमूमुखे ।**

**कवचं पातयामास पद्भ्यामभिहतोपतत् ॥ २६ ॥**

**स समुत्थाय पतितः कपिस्तस्य व्यसर्जयत् ।**

**तलप्रहारमशनेः समानं भीमनिस्स्वनम् ॥ २७ ॥**

मुष्टिप्रहारेत्यादिसार्धश्लोक एकान्वयः ॥ कवचमिति अनेन सुग्रीवस्यापि कवचधारणमस्तीति गम्यते । पद्भ्यामिति । अभिहतः सन् पद्भ्यामपतदित्यन्वयः ॥ २६-२७ ॥

****

**तलप्रहारं तद्रक्षः सुग्रीवेण समुद्यतम् ।**

**नैपुण्यान्मोचयित्वैनं मुष्टिनोरस्यताडयत् ॥ २८ ॥**

नैपुण्यात् शिक्षापाटवात् ॥ २८ ॥

****

**ततस्तु संक्रुद्धतरः सुग्रीवो वानरेश्वरः ।**

**मोक्षितं चात्मनो दृष्ट्वा प्रहारं तेन रक्षसा ।**

**स ददर्शान्तरं तस्य विरूपाक्षस्य वानरः ॥ २९ ॥**

ततस्त्विति सार्धश्लोकमेकं वाक्यं ॥ अन्तरं अवकाशं ॥ २९ ॥

****

**ततो न्यपातयत्क्रोधाच्छ्ङ्खदेशे महत्तलम् ॥ ३० ॥**

तव इत्यर्धं ॥ शङ्खदेशे ललाटास्थिप्रदेशे । शङ्खो निधौ ललाटास्थि इत्यमरः ॥ ३० ॥

****

**महेन्द्राशनिकल्पेन तलेनाभिहतः क्षितौ ।**

**पपात रुधिरक्लिन्नः शोणितं च समुद्रमन् ।**

**स्रोतोभ्यस्तु विरूपाक्षो जलं प्रस्रवणादिव ॥ ३१ ॥**

महेन्द्राशनीत्यादि सार्धश्लोकमेकं वाक्यं ॥ स्रोतोभ्यः नासादिनवद्वारेभ्यः ॥ ३१ ॥

****

**विवृत्तनयनं क्रोधात्सफेनं रुधिराप्लुतम् ।**

**ददृशुस्ते विरूपाक्षं विरूपाक्षतरं कृतम् ॥ ३२ ॥**

विरूपाक्षतरं नेत्रोद्रमनेनात्यन्तविकटाक्षं ॥ ३२ ॥

****

**स्फुरन्तं परिवर्तन्तं पार्श्वेन रुधिरोक्षितम् ।**

**करुणं च विनर्दन्तं ददृशुः कपयो रिपुम् ॥ ३३ ॥**

स्फुरन्तं ऊर्ध्वमुत्पतन्तं । परिवर्तन्तं परिवर्तमानं ॥ ३३ ॥

****

**तथा तु तौ संयति संप्रयुक्तौ तरस्विनौ वानरराक्षसानाम् ।**

**बलार्णवौ सस्वनतुः सुभीमं महार्णवौ द्वाविव भिन्नवेलौ ॥ ३४ ॥**

भिन्नवेलौ विदीर्णवेलौ ॥ ३४ ॥

****

**विनाशितं प्रेक्ष्य विरूपनेत्रं महाबलं तं हरिपार्थिवेन ।**

**बलं समस्तं कपिराक्षसानामुन्मत्तगङ्गाप्रतिमं बभूव ॥ ३५ ॥**

उन्मत्तगङ्गा उद्वेलगङ्गा ॥ ३५ ॥

****

**इत्यार्षे श्रीमद्रामायणे बाल्मीकीये आदिकाव्ये युद्धकाण्डे सप्तनवतितमः सर्गः ॥ ९७ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तनवतितमः सर्गः ॥ ९७ ॥**
