+++
title = "०९९ अङ्गदेन महापार्श्ववधः"
title_english = "099 The battle between Rama and Ravana"

+++
**श्रीमद्रामायणे वाल्मीकीये आदिकाव्ये युद्धकाण्डे एकोनशततमः सर्गः**


<details><summary>विषयाः</summary>

अङ्गदेनमहापार्श्वभङ्गः ॥ १ ॥

</details>




**महोदरे तु निहते महापार्श्वो महाबलः ।**

**सुग्रीवेण समीक्ष्याथ क्रोधात्संरक्तलोचनः ।**

**अङ्गदस्य चमूं भीमां क्षोभयामास सायकैः ॥ १ ॥**

**स वानराणां मुख्यानामुत्तमाङ्गानि सर्वशः ।**

**पातयामास कायेभ्यः फलं वृन्तादिवानिलः ॥ २ ॥**

**केषांचिदिषुर्भिर्बाहून्स्कन्धांश्चिच्छेद राक्षसः ।**

**वानराणां सुसंक्रुद्धः पार्श्वं केषां व्यदारयत् ॥ ३ ॥**

**तेऽर्दिता बाणवर्षेण महापार्श्वेन वानराः ।**

**विषादविमुखाः सर्वे बभूवुर्गतचेतसः ॥ ४ ॥**

**निरीक्ष्य बलमुद्विमङ्गदो राक्षसार्दितम् ।**

**वेगं चक्रे महाबाहुः समुद्र इव पर्वणि ॥ ५ ॥**

**आयसं परिघं गृह्य सूर्यरश्मिसमप्रभम् ।**

**समरे वानरश्रेष्ठो महापार्श्वे न्यपातयत् ॥ ६ ॥**

**स तु तेन प्रहारेण महापार्श्वो विचेतनः ।**

**ससूतः स्यन्दनात्तस्माद्विसंज्ञः प्रापतद्भुवि ॥ ७ ॥**

अथ महापार्श्ववधः-महोदरेत्वित्यादि ॥ महोदरे सुग्रीवेण निहत इत्यन्वयः ॥ १-७ ॥



**सर्क्षराजस्तु तेजस्वी नीलाञ्जनचयोपमः ।**

**निष्पत्य सुमहावीर्यः स्वाद्युहान्मेघसं निभात् ॥ ८ ॥**

**प्रगृह्य गिरिशृङ्गाभां क्रुद्धः सुविपुलां शिलाम् ।**

**अश्वाञ्जघान तरसा स्यन्दनं च बभञ्ज तम् ॥ ९ ॥**

**मुहूर्ताल्लब्धसंज्ञस्तु महापार्श्वो महाबलः ।**

**अङ्गदं बहुभिर्वाणैर्भूयस्तं प्रत्यविध्यत ॥ १० ॥**

सर्क्षराजस्त्वित्यादिश्लोकद्वयमेकान्वयम् ॥ ऋक्षराजः जाम्बवान् तेन सहितः सर्क्षराजः गवाक्षः । जाम्बवन्तं गवाक्षं चेत्युत्तर वक्ष्यमाणत्वात् ॥ ८-१० ॥



**जाम्बवन्तं त्रिभिर्बाणैराजघान स्तनान्तरे ।**

**ऋक्षराजं गवाक्षं च जघान बहुभिः शरैः ॥ ११ ॥**

**जाम्बवन्तं गवाक्षं च स दृष्ट्वा शरपीडितौ ।**

**जग्राह परिघं घोरमङ्गदः क्रोधमूर्च्छितः ॥ १२ ॥**

ऋक्षराजं जाम्बवन्तं त्रिभिर्बाणैराजघान । गवाक्षं च बहुभिः शरैर्जघानेत्यन्वयः ॥ ११ -१२ ॥



**तस्याङ्गदः प्रकुपितो राक्षसस्य तमायसम् ।**

**दूरस्थितस्य परिघं रविरश्मिसमप्रभम् ॥ १३ ॥**

**द्वाभ्यां भुजाभ्यां संगृह्य भ्रामयित्वा च वेगवान् ।**

**महापार्श्वस्य चिक्षेप वधार्थं वालिनः सुतः ॥१४॥**

**स तु क्षिप्तो बलवता परिघस्तस्य रक्षसः ।**

**धनुश्च सशरं हस्ताच्छिरस्त्रं चाप्यपातयत् ॥ १५ ॥**

**तं समासाद्य वेगेन वालिपुत्रः प्रतापवान् ।**

**तलेनाभ्यहनत्क्रुद्धः कर्णमूले सकुण्डले ॥ १६ ॥**

**स तु क्रुद्धो महावेगो महापार्श्वो महाद्युतिः ।**

**करेणैकेन जग्राह सुमहान्तं परश्वधम् ॥ १७ ॥**

तस्याङ्गद इत्यादिश्लोकद्वयमेकान्वयम् ॥ दूरस्थितस्य तस्य वधार्थमित्यन्वयः ॥ १३-१७ ॥



**तं तैलधौतं विमलं शैलसारमयं दृढम् ।**

**राक्षसः परमक्रुद्धो वालिपुत्रे न्यपातयत् ॥ १८ ॥**

**तेन वामांसफलके भृशं प्रत्यवपादितम् ।**

**अङ्गदो मोक्षयामास सरोषः स परश्वधम् ॥ १९ ॥**

तैलधौतं प्रतिदिनं तैलसेचनान्निष्कल्मषं । शैलसारमयं तद्वत्कठिनमित्यर्थः । दृढं अशिथिलम् ॥ १८-१९ ॥



**स वीरो बज्रसंकाशमङ्गदो मुष्टिमात्मनः ।**

**संवर्तयत्सुसंक्रुद्धः पितुस्तुल्यपराक्रमः ॥ २० ॥**

**राक्षसस्य स्तनाभ्याशे मर्मज्ञो हृदयंप्रति ।**

**इन्द्राशनिसमस्पर्शं स मुष्टिं विन्यपातयत् ॥ २१ ॥**

**तेन तस्य निपातेन राक्षसस्य महामृधे ।**

**पफाल हृदयं चाशु स पपात हतो भुवि ॥ २२ ॥**

**तस्मिन्निपतिते भूमौ तत्सैन्यं संप्रचुक्षुभे ।**

**अभवच्च महान्क्रोधः समरे रावणस्य तु ॥ २३ ॥**

आत्मन इत्यस्य । पितुस्तुल्यपराक्रम इत्यनेन संबन्धः । संवर्तयत् समवर्तयत् । भ्रामयामासेत्यर्थः ॥ २०-२३ ॥



**वानराणां च हृष्टानां सिंहनादश्च पुष्कलः ।**

**स्फोटयन्निव शब्देन लङ्कां साट्टालगोपुराम् ।**

**महेन्द्रेणेव देवानां नादः समभवन्महान् ॥ २४ ॥**

**अथेन्द्रशत्रुस्त्रिदिवालयानां वनौकसां चैव महाप्रणादम् ।**

**श्रुत्वा सरोषं युधि राक्षसेन्द्रः पुनश्च युद्धाभिमुखोऽवतस्थे ॥ २५ ॥**

स्फोटयन् दलयन् । वानराणां च सिंहनादः समभवत् । महेन्द्रेण सह देवानां नाद इव वानराणां च देवानां च नादः समभवदित्यर्थः । एतच्चानन्तरश्लोके स्फुटीभविष्यति ॥ २४-२५ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनशततमः सर्गः ॥ ९९ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकोनशततमः सर्गः ॥ ९९ ॥**
