+++
title = "००४ रामेण लङ्काप्रस्थाने मुहूर्तनियोजनम्"
title_english = "004 Rama fixes an auspicious hour for the departure"

+++
**श्रीमद्रामायणे वाल्मीकीये आदिकाव्ये युद्धकाण्डे चतुर्थः सर्गः**


<details><summary>विषयाः</summary>

सुग्रीवेणरामचोदनयातदुक्तप्रकारेणवानर सैन्यानांसुमुहूर्तेलङ्कांप्रतिप्रस्थानायाज्ञापनम् ॥ १ ॥ सुग्रीवादिभिर्हनुमदङ्गदारूढाभ्यांरामलक्ष्मणाभ्यांसहरामोक्तप्रकारेण सर्वतः सेनारक्षण- पूर्वकंलङ्कांप्रतिप्रस्थानम् ॥ २ ॥ प्रयाणसमयेलक्ष्मणेनरामंप्रति स्वपरजयापजयसूचक -शुभाशुभशकुनप्रदर्शनपूर्वकंसमाश्वासनम् ॥ ३ ॥ रामेणसुग्रीवादिभिःसह क्रमेणमलयाद्यति -क्रमेण महेन्द्रगिरिमेत्यतच्छिखरारोहणेनसागरावलोकनम् ॥ ४ ॥ हनुमदंसादवतीर्यसमुद्र -वेलावनमुपगतेनरामेणसुग्रीवं प्रतिसेनासंनिवेशन नियोजनपूर्वकं -सागरतरणोपाय निर्धारणायमन्त्रचोदना ॥ ५ ॥

</details>


**श्रुत्वा हनुमतो वाक्यं यथावदनुपूर्वशः ।  
ततोऽब्रवीन्महातेजा रामः सत्यपराक्रमः ॥ १ ॥**

एवं लङ्काया दुर्गकर्मबलपरिमाणादौ हनुमता कथिते रामः कियन्मात्रमिदमिति न्यकृत्य तदानीमेव दण्डयात्रामाज्ञापयति- श्रुत्वेति ॥ महातेजाः महाबलः । सत्यपराक्रमः अमोघविक्रमः । आभ्यां निर्भयले हेतुरुक्तः । अब्रवीत् सुप्रीवमिति शेषः ॥ १ ॥



**यां निवेदयसे लङ्कां पुरीं भीमस्य रक्षसः ।  
क्षिप्रमेनां वधिष्यामि सत्यमेतद्ब्रवीमि ते ॥ २ ॥**

निवेदयसे हनुमन्मुखेन निवेदयसि । मथिष्यामि शरैर्ध्वंसयिष्यामि ॥ २ ॥



**अस्मिन्मुहूर्ते सुग्रीव प्रयाणमभिरोचये ।  
युक्तो मुहूर्तो विजयः प्राप्तो मध्यं दिवाकरः ॥ ३ ॥**

कुत इत्यत्राह – युक्त इति । युक्तः यात्रार्हः । तत्र हेतुः । विजयः विजयावहः । विजयावहत्वे हेतुमाह – दिवाकरः । मध्यं दिने मध्यं प्राप्तः । अभिजिन्मुहूर्त इत्यर्थः । तदुक्तं विद्यामाधवीये—आर्द्रोरगमित्रमखावसुजलविश्वाभिजिद्विरिञ्चेन्द्राः । ऐन्द्राग्निमूलवरुणार्यमभगतारा दिवा मुहूर्ताः स्युः इति ॥ नन्वभिजिन्मुहूर्ता दक्षिणयात्रासु निषिद्धाः । यथा ज्यौतिष्क रत्नाकरे – भुक्तौ दक्षिणयात्रायां प्रतिष्ठायां द्विजन्मनि । आधाने च ध्वजारोहे मृत्युदः स्यात्सदाभिजित् इति ॥ उच्यते । लङ्का हि दक्षिणपूर्वस्यां किष्किन्धायाः । अतो नेयं दक्षिणयात्रेति नोक्तदोषः ॥ ३ ॥



**अस्मिन्मुहूर्ते विजये प्राप्ते मध्यं दिवाकरे ।  
सीतां हृत्वा तु मे क्कासौ यास्यति यास्यतः ॥ ४ ॥**

मुहूर्तविशेषे प्रयाणस्य फलं दर्शयति — अस्मिन्निति ॥ दिवाकरे मध्यं प्राप्ते विजयाख्ये अस्मिन्मुहूर्ते यास्यतो मे यास्यति मयि । असौ रावणः । सीतां हृत्वा जातु कदाचित् क्व यास्यति । यत्र कुत्रापि यान्तं तं हनिष्यामीत्यर्थः । सीतां हृत्वा तु मे यात्विति पाठे यातु राक्षसः नैर्ऋतो यातुरक्षसी इत्यमरः । यद्वा यातु गच्छतु । के यास्यतीत्यन्वयः ॥ ४ ॥



**सीता श्रुत्वाभियानं मे आशामेष्यति जीविते ।  
जीवितान्तेमृतं स्पृष्ट्वा पीत्वा विषमिवातुरः ॥ ५ ॥**

अद्यैव सागर तरणोपायचिन्तां विना निर्गमस्य फलमाह -सीतेति ॥ मे अभियानं प्रस्थानं । सीता श्रुत्वा जीविते आशामेष्यति । श्रवणं च त्रिजटादिभ्य इति ज्ञेयं । निर्गमं विना केवलं विचाराकुलेष्वस्मासु जीविते सा निराशा स्यादिति भावः । कथमिव । विषं पीत्वा आतुरः पीडितः । पुरुषः जीवितान्ते प्राणात्यये प्राप्ते । अमृतं स्पृष्ट्वेव ॥ ५ ॥



**उत्तरा फल्गुनी ह्यद्य श्वस्तु हस्तेन योक्ष्यते ।  
अभिप्रयाम सुग्रीव सर्वानीकसमावृताः ॥ ६ ॥**

तर्हि कदाऽस्माभिः प्रस्थाप्यं तत्राह – उत्तरेति ॥ अद्य दिने उत्तराफल्गुनीनक्षत्रं वर्तते । श्वः उत्तरदिने । हस्तेन योक्ष्यते । चन्द्र इति शेषः । हस्तो रामस्य निधनतारा । उत्तराफल्गुनी तु साधनतारा । अतोऽद्यैव सर्वानीकसमावृताः सन्तः अभिप्रयाम गच्छेम । अत्रोत्तराफल्गुनीत्यनेन स दिवसः फाल्गुनपौर्णमासीत्यवगम्यते । इदमुत्तरत्र प्रतिपादयिष्यते ॥ ६ ॥



**\[मुहूर्तेन च युक्तेन प्रस्थानमभिरोचय\] ।  
निमित्तानि च धन्यानि यानि प्रादुर्भवन्ति मे ।  
निहत्य रावणं सीतामानयिष्यामि जानकीम् ॥ ७ ॥**

यानि निमित्तानि धन्यानि तानि प्रादुर्भवन्ति । अतो रावणं निहत्य सीतामानयिष्यामि । जानकीमिति विशेषणेन जनकप्रीत्यर्थं चावश्यं सा आनेतव्येति व्यज्यते ॥ ७ ॥



**उपरिष्टाद्धि नयनं स्फुरमाणमिदं मम ।  
विजयं समनुप्राप्तं शंसतीव मनोरथम् ॥ ८ ॥**

उपरिष्टात् उपरि । स्फुरमाणमिदं मम नयनं । मनोरथं मनोरथविषयभूतं जयं । समनुप्राप्तं सम्यक्समीपे प्राप्तं । शंसतीव । स्पष्टं बोधयतीत्यर्थः । तथोक्तं ज्योतिश्शास्त्रे नेत्रस्याधरस्फुरणमसकृत्सङ्गरे भङ्गहेतुर्नेत्रोपान्ते हरति नयनं नेत्रमूले च मृत्युः । नेत्रस्योर्ध्वं हरति सकलं मानसं दुःखजातं वामे चैवं फलमविकलं दक्षिणे वैपरीत्यं इति ॥ एवं वचने विद्यमाने दक्षिणनयनमिति व्याख्यानं चिन्त्यम् ॥ ८ ॥



**ततो वानरराजेन लक्ष्मणेन च पूजितः ।  
उवाच रामो धर्मात्मा पुनरप्यर्थकोविदः ॥ ९ ॥**

पूजितः युक्तमिति श्लाघितः । अर्थकोविदः नीतिशास्त्रनिपुणः – ॥ ९ ॥



**अग्रे यातु बलस्यास्य नीलो मार्गमवेक्षितुम् ।  
वृतः शतसहस्रेण वानराणां तरस्विनाम् ॥ १० ॥**

नीतिशास्त्रमनुस्मरन् सेनासंविधानं दर्शयति — अग्र इति ॥ १० ॥



**फलमूलवता नील शीतकाननवारिणा ।  
पथा मधुमता चाशु सेनां सेनापते नय ॥ ११ ॥**

मार्गमवेक्षितुं यात्विति सुग्रीवं प्रत्युक्तमात्रेण सन्निहितं नीलं प्रत्याह – फलेति ॥ ११ ॥



**दूषयेयुर्दुरात्मानः पथि मूलफलोदकम् ।  
राक्षसाः परिरक्षेथास्तेभ्यस्त्वं नित्यमुद्यतः ॥ १२ ॥**

मार्गशोधनप्रकारमाह दूषयेयुरिति । विषादिनेति शेषः । परिरक्षेथा इत्यात्मनेपदमार्षं । उद्यतः सावधान इत्यर्थः ॥ १२ ॥



**निम्नेषु वनदुर्गेषु वनेषु च वनौकसः ।  
अभिप्लुत्याभिपश्येयुः परेषां निहतं बलम् ॥ १३ ॥**

शोधनान्तरमाह – निम्नेष्विति ॥ निम्नेषु गर्तप्रदेशेषु वनदुर्गेषु वनैःजलैः दुर्गेषु दुर्गमप्रदेशेषु । जीवनं भुवनं वनं इत्यमरः । वनेषु काननेषु च । निहितं रन्ध्रे प्रहारार्थं स्थापितं । बलं परसैन्यं । वनौकसः वानराः । अभिप्लुत्य अभित उत्प्लुत्य । पश्येयुः ॥ १३ ॥



**यच्च फल्गु बलं किंचित्तदत्रैवोपयुज्यताम् ।  
एतद्धि कृत्यं धोरं नो विक्रमेण प्रयुध्यताम् ॥ १४ ॥**

शोधमान्तरमाह – यदिति ॥ यत्किंचिद्बलं फल्गु असारं । तत् अत्रैव किष्किन्धायामेव । उपयुज्यतां स्थाप्यतां । किंचिदित्यनेन तादृशं बलमत्र दुर्लभमिति सूचितं । अत्र युक्तिंवक्ति – एतदिति । एतत् घोरं कृत्यं विक्रमेण प्रयुध्यतां । आर्षः शतृप्रत्ययः । विक्रमेण शक्त्या । ये युध्यन्ते तेषामेव नान्येषामित्यर्थः । विक्रमेणोपयुज्यतामिति पाठे विक्रमेणोपयुज्यमानानां । विक्रमयुक्तानामित्यर्थः । क्रियापदत्वे संप्रधारणायां लोड्वेदितव्यः ॥ १४ ॥



**सागरौघनिभं भीममग्रानीकं महाबलाः ।  
कपिसिंहाः प्रकर्षन्तु शतशोऽथ सहस्रशः ॥ १५ ॥**

अथ ” यतश्च बलमाशङ्की ततो विस्तारयेद्बलं ” इत्युक्तरीत्या बहवो बलिनो सेनां कर्षन्त्वित्याह – सागरेति ॥ सागरौघनिभं सागरस्य प्रवाहो यदि भवेत्तत्तुल्यमित्यर्थः । शतशोथ सहस्रशः । शतशः सहस्रशश्च संधीभूयेत्यर्थः ॥ १५ ॥



**गजश्च गिरिसङ्काशो गवयश्च महाबलः ।  
गवाक्षश्चाग्रतो यान्तु गवां दृप्ता इवर्षभाः ॥ १६ ॥**

अथ सेनाबलाध्यक्षौ सर्वदिक्षु निवेशयेत् इत्युक्तरीत्या निवेशयति — गज इति ॥ गवामग्रे दृप्ताः वृषभा इवेति संबन्धः ॥ १६ ॥



**यातु वानरवाहिन्या वानरः प्लवतां पतिः ।  
पालयन्दक्षिणं पार्श्वमृषभो वानरर्षभः ॥ १७ ॥**

दक्षिण पश्चिमपार्श्वमित्यर्थः । यतश्च भयमाशङ्कि तां प्राचीं परिकल्पयेत् इति कामन्दकोक्तेः । प्लवतां वानराणाम् ॥ १७ ॥



**गन्धहस्तीव दुर्धर्षस्तरस्वी गन्धमादनः ।  
यातु वानरवाहिन्याः सव्यं पार्श्वमधिष्ठितः ॥ १८ ॥**

गन्धहस्ती मत्तगजः । तरस्वी बलवान् । सव्यं प्राचीभागं । अधिष्ठितः अधिष्ठाता । कर्तरिक्तः ॥ १८ ॥



**यास्यामि बलमध्येऽहं बलौघमभिहर्षयन् ।  
अधिरुह्य हनूमन्तमैरावतमिवेश्वरः ॥ १९ ॥**

मध्यगमनप्रयोजनमाह – अभिहर्षयन्निति । प्रहर्षयेद्बलं व्यूह्य इत्युक्तेः । ईश्वरः इन्द्रः । तथैवौचित्यात् । गवां पतिमिवेश्वर इति वा पाठः ॥ १९ ॥



**अङ्गदेनैष संयातु लक्ष्मणश्चान्तकोपमः ।  
सार्वभौमेण भूतेशो द्रविणाधिपतिर्यथा ॥ २० ॥**

अङ्गदेन संयातु अङ्गदमारुह्य संयात्वित्यर्थः । सार्वभौमेन उत्तर दिग्गजेन । भूतेशः यक्षेशः । द्रविणाधिपतिः धनाधिपतिः । अत्र त्वं च शिविकामारुह्य आवाभ्यामा गच्छेति सिद्धम् ॥ २० ॥

**जाम्बवांश्च सुषेणश्च वेगदर्शी च वानरः ।  
ऋक्षराजो महासत्त्वः कुक्षिं रक्षन्तु ते त्रयः ॥ २१ ॥  
\[ पश्चार्धमिव लोकस्य प्रचेतास्तेजसा वृतः ।  
जघनं कपिसेनायाः कपिराजोऽभिरक्षतु \] ॥ २२ ॥**

ऋक्षराजः जाम्बवन्द्भ्राता । कुक्षि पश्चाद्भागं । जाम्बवान् सुषेणः वेगदर्शी चेति त्रयः महासत्त्वः ऋक्षराजश्च कुक्षि रक्षन्त्वित्यन्वयः ॥ २१ – २२



**राघवस्य वचः श्रुत्वा सुग्रीवो वाहिनीपतिः ।  
व्यादिदेश महावीर्यान्वानरान्वानरर्षभः ॥ २३ ॥**

व्यादिदेश रामोक्तं सर्वं कुरुतेत्या ज्ञापयामास ॥ २३ ॥



**ते वानरगणाः सर्वे समुत्पत्य युयुत्सवः ।  
गुहाभ्यः शिखरेभ्यश्च आशु पुप्लुविरे तदा ॥ २४ ॥**

पुप्लुविरे प्लुतगतिं चक्रिरे ॥ २४ ॥



**ततो वानरराजेन लक्ष्मणेन च पूजितः ।  
जगाम रामो धर्मात्मा ससैन्यो दक्षिणां दिशम् ॥ २५ ॥**

पूजितः पुरस्कृत इत्यर्थः । धर्मात्मा नीतिरूपधर्मज्ञ इत्यर्थः ॥ २५ ॥



**शतैः शतसहस्रैश्च कोटीभिरयुतैरपि ।  
वारणाभैश्च हरिभिर्ययौ परिवृतस्तदा ।  
तं यान्तमनुयाति स्म महती हरिवाहिनी ॥ २६ ॥**

ययौ राम इतिशेषः । हरिवाहिनी पूर्वोक्तबलवानरभिन्ना ॥ २६ ॥



**हृष्टाः प्रमुदिताः सर्वे सुग्रीवेणाभिपालिताः ।  
आप्लवन्तः प्लवन्तश्च गर्जन्तश्च प्लवङ्गमाः ।  
क्ष्वेलन्तो निनदन्तस्ते जग्मुर्वै दक्षिणां दिशम् ॥ २७ ॥  
भक्षयन्तः सुगन्धीनि मधूनि च फलानि च ।  
उद्वहन्तो महावृक्षान्मञ्जरीपुञ्जधारिणः ॥ २८ ॥**

गच्छतथाविशेषान् दर्शयति- दृप्ता इत्यादिना ॥ दृप्ताः गर्विताः । आप्लवन्तः मण्डलाकारं भ्रमन्त इत्यर्थः । गर्जन्तः मेघध्वनिं कुर्वन्तः । घनगर्जितमिति प्रसिद्धिः । क्ष्वेलन्तः सिंहनादं कुर्वन्तः । क्ष्वेला तु सिंहनादः स्यात् इत्यमरः । निनदन्तः अव्यक्तं शब्दायमानाः । णद अव्यक्ते शब्दे इति धातुः । भक्षयन्तः पिबन्तः । उद्वहन्तः विलासार्थं हस्ते धारयन्तः ॥ २७ – २८ ॥



**अन्योन्यं सहसा दृष्टा निर्वहन्ति क्षिपन्ति च ।  
पतन्तश्चोत्पतन्त्यन्ये पातयन्त्यपरे परान् ॥ २९ ॥**

सहसा । तरसा । निर्वहन्ति उद्वहन्ति । क्षिपन्ति पातयन्ति । अन्ये पतन्तः सन्तः । परान् पातयितॄन् । आक्षिपन्ति । प्रतीकारकरणासामर्थ्येन परिभाषणं कुर्वन्तीत्यर्थः । अपरे शक्ताः । परान् पातयितॄन् । पातयन्ति ॥ २९ ॥



**रावणो नो निहन्तव्यः सर्वे च रजनीचराः ।  
इति गर्जन्ति हरयो राघवस्य समीपतः ॥ ३० ॥**

नः अस्माभिरित्यर्थः ॥ ३० ॥



**पुरस्तादृषभो वीरो नीलः कुमुद एव च ।  
पन्थानं शोधयन्ति स्म वानरैर्बहुभिः सह ॥ ३१ ॥**

अत्र पूर्वं रामेण मार्गरक्षणाय ये नीलादयो नियुक्ताः ततोन्ये कुमुदादयस्तु रामभक्त्युत्साहेन स्वयमेव प्रवृत्ता इति ज्ञेयं । ऋषभोदक्षिणपार्श्वरक्षणाय नियुक्तो भक्त्या पराक्रमातिशयेन च अत्रापि रक्षणं कृतवानिति ज्ञेयम् ॥ ३१ ॥



**मध्ये तु राजा सुग्रीवो रामो लक्ष्मण एव च ।  
बहुभिर्बलिभिर्भीमैर्वृताः शत्रुनिबर्हणः ॥ ३२ ॥**

मध्ये त्विति । जग्मुरिति शेषः ॥ ३२ ॥



**हरिः शतबलिर्वीरः कोटीभिर्दशभिर्वृतः ।  
सर्वामेको ह्यवष्टभ्य ररक्ष हरिवाहिनीम् ॥ ३३ ॥**

अवष्टभ्य अधिष्ठाय ॥ ३३ ॥



**कोटीशतपरीवारः केसरी पनसो गजः ।  
अर्कश्चातिबलः पार्श्वमेकं तस्याभिरक्षति ॥ ३४ ॥**

गजस्याग्रभागनियुक्तस्यापि पार्श्वरक्षणं भक्त्यतिशयात् । अत्र कार्यकरणात्कसर्यादयश्च पूर्वं नियुक्ता एवेत्याहुः । अत्र पूर्वनियुक्तानां गन्धमादनादीनामप्युपलक्षणं । एकं पार्श्वं सव्यं पार्श्वं । अभिरक्षतीत्यस्य प्रत्येकममिसंबन्धः । व्यत्ययेनलट् ॥ ३४ ॥

**सुषेणो जाम्बवांश्चैव ऋक्षैश्च बहुभिर्वृतौ ।  
सुग्रीवं पुरतः कृत्वा जघनं संररक्षतुः ॥ ३५ ॥**

ऋक्षैरावृतत्वं जाम्बवत एव । तत्संबन्धात् सुषेणस्यापि । जघनं पश्चाद्भागम् ॥ ३५ ॥



**तेषां सेनापतिर्वीरो नीलो वानरपुङ्गवः ।  
सम्पतन्पततां श्रेष्ठस्तद्बलं पर्यपालयत् ॥ ३६ ॥  
दरीमिखः प्रजङ्घश्च जम्भोऽथ रभसः कपिः ।  
सर्वतश्च ययुर्वीरास्त्वरयन्तः प्लवङ्गमान् ॥ ३७ ॥**

संपतन् । मार्गशोधनाय पुरो गच्छन्नपि पर्यपालयत् । सेनापतित्वात्सर्वतो ररक्षेत्यर्थः ॥ ३६-३७ ॥



**एवं ते हरिशार्दूला गच्छन्तो बलदर्पिताः ।  
अपश्यंस्ते गिरिश्रेष्ठं सह्यं द्रुमलतायुतम्** **।  
सरांसि च सुफुल्लानि तटकानि वनानि च ॥** **३८** **॥**

अपश्यन् दूरादिति शेषः । सुफुल्लानि सुफुल्लपद्मकह्लाराणि ॥ ३८ ॥



**रामस्य शासनं ज्ञात्वा भीमकोपस्य भीतवत् ।  
वर्जयन्नगराभ्याशांस्तथा जनपदानपि ॥** **३९** **॥  
सागरौघनिभं भीमं तद्वानरबलं महत्** **।  
उत्ससर्प महाघोषं भीमघोष** **इवार्णवः** **॥** **४०** **॥**

भीतवत् भीतं । कर्तरि क्तप्रत्ययः । वर्जयत् दूरतः परिहरत् । उत्ससर्प जगामेति संबन्धः । सागरौघनिभमिति विपुलतायां साम्यं । भीमघोष इवार्णव इति घोषे ॥ ३९-४० ॥



**तस्य दाशरथेः पार्श्वे शूरास्ते कपिकुञ्जराः** **।  
तूर्णमापुप्लुवुः सर्वे सदश्वा इव चोदिताः** **॥** **४१** **॥**

दाशरथेः पार्श्व इति । तन्मुखोल्लासायेति भावः ॥ ४१ ॥



**कपिभ्यामूह्यमानौ तौ शुशुभाते नरोत्तमौ** **।  
महद्भ्यामिव संस्पृष्टौ ग्राहाभ्यां चन्द्रभास्करौ** **॥** **४२** **॥**

हनुमदङ्गदाभ्यामूह्यमानौ रामलक्ष्मणौ । महाग्रहाभ्यां शुक्रबृहस्पतिभ्यां । संस्पृष्टौ संयुक्तौ । चन्द्रसूर्याविव । शुशुभाते । अत्र उपमाने चतुर्ग्रहसंयोगस्य बहुजनविनाशहेतुत्वात् हनुमदङ्गदाभ्यां रामलक्ष्मणयोगस्य महासेनाविनाशकत्वं गम्यत इत्यलंकारेण वस्तुध्वनिः । संस्पृष्टपदेन हनुमदङ्गदयोर्लाघवातिशयकथनात् पदगतवस्तुना वस्तुध्वनिः ॥ ४२ ॥



**ततो वानरराजेन लक्ष्मणेन च पूजितः ।  
जगाम रामो धर्मात्मा ससैन्यो दक्षिणां दिशम् ॥** **४३** **॥**

पुनः सुदूरगमनसूचनायाह -तत इति ॥ ४३ ॥



**तमङ्गदगतो रामं लक्ष्मणः शुभया गिरा** **।  
उवाच प्रतिपूर्णार्थः स्मृतिमान्प्रतिभानवान्** **॥** **४४** **॥**

परिपूरणार्थः परिपूर्णमनोरथः । स्मृतिमान् निमित्तशास्त्रार्थस्मरणवान् । प्रतिभानवान् तात्कालिकबुद्धिमान् ॥ ४४ ॥



**हृतामवाप्य वैदेहीं क्षिप्रं हत्वा च रावणम्** **।  
समृद्धार्थः समृद्धार्थामयोध्यां प्रति** **यास्यसि** **॥** **४५** **॥**

वक्ष्यमाणनिमित्तश्रवणे श्रद्धामुत्पादयितुं प्रथमं तत्फलं दर्शयति — हृतामिति ॥ रावणं हत्वा वैदेहीमवाप्स्यसीतिक्रमः ॥ ४५ ॥

**महान्ति च निमित्तानि दिवि भूमौ च राघव** **।  
शुभानि** **तव पश्यामि सर्वाण्येवार्थसिद्धये** **॥** **४६** **॥**

कुतोयं निश्चय इत्यत्राह – महान्तीति ॥ महान्ति दुर्लभानि । दिवि भूमौ च यानि शुभानि निमित्तानि सर्वाणि तवार्थसिद्धये पश्यामि । अर्थसिद्धिकराणि पश्यामीत्यर्थः ॥ ४६ ॥



**अनु वाति शुभो वायुः सेनां मृदुहितः सुखः** **।  
पूर्णवल्गुस्वराश्चेमे प्रवदन्ति मृगद्विजाः** **॥** **४७** **॥**

सुखःसुखकरः । शीत इत्यर्थः । मृदुहितः मृदुः मार्दवयुक्तः । हित अनुकूल इत्यर्थः । शुभः भाविशुभसूचकः वायुः सेनां अनुवाति अनुसृत्य वाति । पूर्णवल्गुस्वराः अन्यूनापरुषस्वराः सन्तः प्रवदन्ति ॥ ४७ ॥

**प्रसन्नाश्च दिशः सर्वा विमलश्च दिवाकरः** **।  
उशनाश्च** **प्रसन्नार्चिरनु त्वां भार्गवो गतः** **॥** **४८** **॥**

भौमनिमित्तान्युक्त्वा दिव्यनिमित्तान्याह – त्वामनु- गतः । तवानुकूलदिशि स्थित इत्यर्थः । यद्वा अनुगतः पश्चाद्भागं गतः । पुरः शुक्रस्य यात्रासु प्रतिषेधादिति भावः । तथोक्तं ज्योतिषे — प्रतिशुक्रं प्रतिबुधं प्रतिभौमं गतो नृपः । अपि शक्रेण सदृशो हतसैन्यो निवर्तते इति ॥ उशनाश्च प्रसन्नार्चिरनु त्वां भार्गवो गत इत्यनेनावतारकाले जातकफलसूचनवद्रामस्यानुकूलं गोचारफलं दर्शयति विपरीतफलं राक्षसानां च । तथाहि किष्किन्धातः आग्नेयदिग्वर्तिनीं लङ्कां प्रति गच्छतो रामस्यानुकूलः शुक्र इत्युच्यते । सूर्यस्थराशेः पुरोराशिस्थो हि भवति शुक्रः । सूर्यश्च तदानीं मीनस्थः । उत्तराफल्गुनी ह्यद्येति प्रयाणदिनकथनात् । फाल्गुनपौर्णमास्यां हि रामस्य दण्डयात्रेति पूर्वमुक्तं । तदाच शुक्रो मेषस्थः । अतो रामस्य कर्कटराशेर्मेषो हि दशमोनुकूलः । पूर्वोक्तदिग्वर्तिनीं लङ्कां प्रति गच्छतो रामस्य पञ्चात्स्थितत्वाच्च शुक्रोऽनुकूल एव । शुक्रानुकूल्योक्तिर्बृहस्पत्याद्यानुकूल्योपलक्षणं । सह्यवतारकाले कर्कटकस्थः । तदपेक्षयाष्टत्रिंशद्वर्षयुद्धयात्राकालः । तथाच त्रिरावृत्त्या षट्- त्रिंशद्वर्षेषु गतेषु रामस्याष्टत्रिंशद्वर्षे युद्धारम्भे गुरोः सिंहस्थितिः सिद्धा । गुरुद्वितीयता रामस्यानुकूला । शनिश्चावतारकाले तुलावर्गोत्तमस्थः । द्वितीयावृत्तौ तुलावृश्चिकयोः पञ्चवर्षेण गतयोः सार्धवर्षद्वयेनाती- तेन धनुरतीत्य तदानीं मकरस्थितियोग्योपि कथंचिद्ध- नुर्वर्गोत्तमस्थ एव शनिः । राहुस्तु अवतारकाले । सिंहस्थः । ततोष्टत्रिंशद्वर्षेस्मिन्कटकस्थितियोग्योप्यतिचारादिमिर्मिथुनस्थः । तत्सप्तमे धनुषि केतुः । उक्तं चात्रापि – मूलो मूलवता स्पृष्टो धूप्यते धूमकेतुना इति । धूमाकारः केतुर्धूमकेतुः । तथाच धनुषि शनिकेतू रामस्य षष्ठस्थावनुकूलौ । अङ्गारकस्तु रामरावणयुद्धप्रसङ्गे, आक्रम्याङ्गारकस्तस्थौ विशाखे अपि चाम्बरे इत्युक्त्या विशाखाचतुर्थपादे वृश्चिकराशौ तिष्ठति । रामस्य पञ्चमाङ्गारकत्वफलमिदं । यदेतद्ब्रह्मास्त्रबन्धरुधिरमोहादि, बुधस्य प्रतिभासं रोहिणीस्थत्वयोगेपि रामरावणयुद्धप्रसङ्गे, प्राजापत्यं च नक्षत्रं रोहिणीं शशिनः प्रियाम् । समाक्रम्य बुधस्तस्थौ प्रजानामशुभावहः इत्युक्तं प्रजानामशुभावहत्वमतिचारवशादेव । स च रामस्य दशमस्थोऽनुकूलः । चन्द्रश्च उत्तराफल्गुनीस्थत्वात्कन्यास्थः । अतस्तृतीयचन्द्रो रामस्यानुकूलः । सूर्यो नवमस्थो रामस्यानुकूलः । राहुस्तु मिथुनस्थत्वाद्वादशस्थ इति किंचिद्बाधकः । राक्षसानामिदं सर्वं विपरीतं । तथाहिराक्षसानां हि नक्षत्रं मूलं । तथाच धनू राशिः । तदपेक्षया पञ्चमस्थः शुक्रः प्रतिकूलः । जन्मराशिस्थौ शनिकेतू च प्रतिकूलौ । राहुस्तु सप्तमस्थः किंचिदनुकूलः । द्वादशस्थाङ्गारकश्च प्रतिकूलः । गुरुस्तु नवमस्थोनुकूलः । चतुर्थस्थः सूर्यः पञ्चमस्थो बुधश्च नानुकूलौ । दशमस्थश्चन्द्रः किंचिदनुकूलः । एवं प्रायेण ग्रहगोचारफलं राक्षसानां विपरीतमेवेति ॥ ४८ ॥



**ब्रह्मराशिर्विशुद्धश्च शुद्धाश्च परमर्षयः** **।  
अर्चिष्मन्तः प्रकाशन्ते ध्रुवं सर्वे प्रदक्षिणम्** **॥** **४९** **॥**

ब्रह्मराशिः अधीतसर्ववेद इत्यर्थः । विशुद्धः पापग्रहासंयुक्तः । इदं द्वयमपि भार्गवविशेषणं । परमर्षयः सप्तर्षयः । दक्षिणां दिशं प्रति गताः । प्रदक्षिणं तिष्ठद्गुप्रभृतित्वात्साधुः । आवर्तमाना इति शेष ः ॥ ४९ ॥



**त्रिशङ्कुर्विमलो भाति राजर्षिः सपुरोहितः** **।  
पितामहवरोऽस्माकमिक्ष्वाकूणां महात्मनाम्** **॥** **५०** **॥**

पुरोहितः विश्वामित्रः । सृजन्दक्षिणमार्गस्थान्सप्तर्षीनपरान्पुनः इति बालकाण्डोक्तरीत्या विश्वामित्रसृष्टसप्तर्ष्यन्तर्गतवसिष्ठो वा । पितामहवरः पितामहेषु कूटस्थेषु श्रेष्ठः । इक्ष्वाकूणां प्रधानकूटस्थ इत्यर्थः ॥ ५० ॥



**विमले च प्रकाशेते विशाखे निरुपद्रवे** **।  
नक्षत्रं परमस्माकमिक्ष्वाकूणां महात्मनाम्** **॥** **५१** **॥**

निरुप्लवे क्रूरग्रहानाक्रान्ते । विशाखे इति द्विवचनं नक्षत्रद्वयात्मकत्वात् । विशाखाख्यं नक्षत्रवरमित्यर्थः । विशाखाया इक्ष्वाकुनक्ष- त्रत्वंज्यौतिषदर्पणे दर्शितं — अश्विन्यां यदि केतुः इत्यारभ्य इक्ष्वाकुकुलनाथस्तु ह्यन्यतो यदि भनेद्विशाखास्थस्तु इति ॥ ५१ ॥



**नैर्ऋतं** **नैर्ऋतानां च नक्षत्रमभिपीड्यते** **।  
मूलं मूलवता स्पृष्टो** **धूप्यते धूमकेतुना** **॥** **५२** **॥**

स्वानुकूल्यमुक्त्वा परप्रातिकूल्यमाह-नैर्ऋतमिति ॥ नैर्ऋतं नैर्ऋतदैवतं । नैर्ऋतानां राक्षसानाम् । किं तन्नैर्ऋतं तस्य पीडा केनेत्याकाङ्क्षायामाह – मूल इति । मूलवता अन्तिकवता । मूलं वशीकृतौ स्वीये शीर्षे तारान्तिकादिषु इति वैजयन्ती । तेन धूमकेतुना स्पृष्टो मूलः मूलनक्षत्रं । धूप्यते संताप्यते । धूप संतापे इति धातुः ॥ ५२ ॥



**सर्वं** **चैतद्विनाशाय राक्षसानामुपस्थितम्** **।  
काले कालगृहीतानां नक्षत्रं ग्रहपीडितम्** **॥** **५३** **॥**

ततः किमित्यत्राह – सर्वमिति ॥ एतन्नक्षत्रपीडनमेव राक्षसानां विनाशाय सर्वं अशु- भसूचकनिमित्तजातं । समुपस्थितमित्यर्थः । तदेवोपपादयति-काल इति । कालगृहीतानां मृत्युगृहीतानां नक्षत्रं । काले अन्तकाले । ग्रहपीडितं भवति ॥ ५३ ॥



**प्रसन्नाः सुरसाश्चापो वनानि फलवन्ति च** **।  
प्रवान्त्यभ्यधिकं गन्धान्यथर्तुकुसुमा द्रुमाः** **॥** **५४** **॥**

पुनरपि विजयसूचकान्याह – प्रसन्ना इत्यादिना ॥ द्रुमाः यथर्तुकुसुमाः ऋतुमनतिक्रम्य जातानि कुसुमानि येषां ते तथोक्ताः । अकालकुसुमोत्पत्तिर्ह्युत्पातः । स इदानीं नास्तीत्यर्थः । तथोक्तं वराहमिहिरेण शीतोष्णानां विपर्यासः फलपुष्पमकालजम् । अशोष्याणां विशोषश्च फलं षाण्मासिकं भवेत् इति ॥ ५४ ॥



**व्यूढानि कपिसैन्यानि प्रकाशन्तेऽधिकं प्रभो** **।  
देवानामिव सैन्यानि सङ्ग्रामे तारकामये** **॥** **५५** **॥**

व्यूढानि कृतव्यूहानि । तारकस्य तारकासुरस्य आमयो बधो यस्मिन् सः तारकामयः तस्मिन् । यद्वा तारकायाः बृहस्पतिपत्नयाः आमयो । मनोव्याधिः यस्मिन् । तादृशसंग्रामसंज्ञेयं । तथोक्तं श्रीविष्णुपुराणे – एवंच तयोरतीवोग्रः संग्रामस्तारकानिमित्तस्तारकामयो नामाभवदिति ॥ ५५ ॥



**एवमार्य समीक्ष्यैतान्प्रीतो भवितुमर्हसि** **।  
इति भ्रातरमाश्वास्य हृष्टः सौमित्रिरब्रवीत्** **॥** **५६** **॥**

आश्वास्याब्रवीत् आश्वासनपूर्वकमब्रवीत् । अनेन प्रथमसर्गान्तोक्तः श्लोकोनुवृत्त इति ज्ञायते ॥ ५६ ॥

**अथावृत्य महीं कृत्स्नां जगाम महती चमूः** **।  
ऋक्षवानरशार्दूलैर्नखदंष्ट्रायुधैर्वृता** **॥** **५७** **॥**

पुनरपि सेनायाः दूरगमनमाह – अथेति ॥ ऋक्षवानरशार्दूलैः ऋक्षशार्दूलैः वानरशार्दूलश्च । शार्दूलशब्दः श्रेष्ठवाची ॥ ५७ ॥

**कराग्रैश्चरणाग्रैश्च वानरैरुत्थितं रजः** **।  
भौममन्तर्दधे लोकं निवार्य सवितुः प्रभाम्** **॥** **५८** **॥**

अन्तर्दघे आच्छादयामास ॥ ५८ ॥

**सपर्वतवनाकाशां दक्षिणां हरिवाहिनी ।  
छादयन्ती ययौ भीमा द्यामिवाम्बुदसंततिः ॥** **५९** **॥**

हरिवाहिनी दक्षिणां महीं अम्बुदसंततिर्द्यामिव छादयन्ती यथाविति संबन्धः ॥ ५९ ॥



**उत्तरन्त्यां च सेनायां संततं बहुयोजनम्** **।  
नदीस्रोतांसि सर्वाणि सस्यन्दुर्विपरीतवत् ॥ ६० ॥**

संततं निरन्तरं यथा भवति तथा उत्तरन्त्यां । विपरीतवत् वैपरीत्यवत् । भावप्रधानो निर्देशः । बहुयोजनं च यथा भवति तथा सस्यन्दुः ॥ ६० ॥

**सरांसि विमलाम्भांसि द्रुमाकीर्णांश्च पर्वतान्** **।  
समान्भूमिप्रदेशांश्च वनानि फलवन्ति च** **।  
मध्येन च समन्ताच्च तिर्यक्चाघश्च साऽविशत् ॥ ६१ ॥**

सरांसीत्यादिसार्धश्लोक एकान्वयः ॥ यथायोग्यं च संबन्धः । सरांसि शीतलसलिलतया मध्येनाविशत् । पर्वतान् द्रुमाकीर्णतया तिर्यगाविशत् । समान् भूमिप्रदेशान् समन्तादाविशत् । वनानि फलवत्तया अध आविशत् ॥ ६१ ॥



**समावृत्य महीं कृत्स्नां जगाम महती चमूः ॥ ६२ ॥**

समावृत्यर्धम् ॥ ६२ ॥



**ते** **हृष्टमनसः सर्वे जम्मुर्मारुतरंहसः** **।  
हरयो राघवस्यार्थे समारोपितविक्रमाः ॥ ६३ ॥  
हर्षवीर्यबलोद्रेकान्दर्शयन्तः परस्परम्** **।  
यौवनोत्सेकजान्दर्पान्विविधांचक्रुरध्वनि ॥ ६४ ॥**

मारुतरंहसः वायुवेगाः । समारोपितविक्रमाः अभिवृद्धविक्रमा इत्यर्थः । उद्रेकशब्दोतिशयवाची । दर्पान् दर्पजव्यापारान् ॥ ६३-६४ ॥



**तत्र केचिद्रुतं जग्मुरुत्पेतुश्च तथाऽपरे** **।  
केचित्किलकिलां चक्रुर्वानरा** **वनगोचराः ॥ ६५ ॥**

तान्विवृणोति — तत्रेत्यादिना ॥ किलकिलेति वानरशब्दानुकरणम् ॥ ६५ ॥



**प्रास्फोटयंच पुच्छानि सन्निजघ्नुः** **पदान्यपि** **।  
भुजान्विक्षिप्य** **‘शैलांश्च** **द्रुमानन्ये बभञ्जिरे ॥** **६६** **॥**

प्रास्फोटयन् भूमावनास्फालयन् । सन्निजघ्नुः । भूमाविति शेषः । भुजान् विक्षिप्य प्रसार्य द्रुमान् शैलांश्च बभञ्जिरे । ६६ ॥



**आरोहन्तश्च शृङ्गाणि गिरीणां गिरिगोचराः** **।  
महानादान्विमुञ्चन्ति क्ष्वेलामन्ये प्रचक्रिरे ॥ ६७ ॥**

गिरिगोचराः गिरिचराः । क्ष्वेलां सिंहनादम् ॥ ६७ ॥



**ऊरुवेगैश्च ममृदुर्लताजालान्यनेकशः** **।  
जृम्भमाणाश्च** **विक्रान्ता विचिक्रीडुः शिलाद्रुमैः ॥ ६८ ॥**

ममृदुः मर्दनं चक्रुः ॥ ६८ ॥



**शतैः शतसहस्रैश्च कोटीभिश्च** **सहस्रशः** **।  
वानराणां तु घोराणां श्रीमंत्परिवृता मही ॥ ६९ ॥**

श्रीमद्यथा भवति तथा परिवृता आसीदिति संबन्धः ॥ ६९ ॥



**सा स्म याति दिवारात्रं महती हरिवाहिनी** **।  
हृष्टप्रमुदिता सेना सुग्रीवेणाभिरक्षिता** **॥** **७०** **॥**

सेना इनेन स्वामिना सहिता ॥ ७० ॥



**वनरास्त्वरितं यान्ति सर्वे युद्धाभिनन्दिनः** **।  
मुमोक्षयिषवः सीतां मुहूर्तं क्वापि नासत** **॥** **७१** **॥**

प्रमोक्षयिषवः मोचयितुमिच्छवः । सनि द्विर्वचनाभाव आर्षः । मोक्ष निरसने ” इत्यस्माद्धातोः सन् ॥ ७१ ॥



**ततः पादपसम्बाधं नानामृगसमायुतम्** **।  
सह्यपर्वतमासेदुर्मलयं च मही धरम्** **॥** **७२** **॥**

ततः दिवारात्रान्ते ॥ ७२ ॥



**काननानि विचित्राणि नदीप्रस्रवणानि च** **।  
पश्यन्नति** **ययौ रामः सह्यस्य मलयस्य च** **॥** **७३** **॥**

सह्यस्य मलयस्य च काननानीत्यन्वयः । सामलयौ नाम मार्गवर्तिनौ कौचित्पर्वतौ ॥७३॥



**बंकुलांस्तिलकांश्चूतानशोकान्सिन्दुवारकान्** **।  
करवीरांश्च तिमिशान्भञ्जन्ति स्म प्लवङ्गमाः** **॥** **७४** **॥**

बकुलान् केशरवृक्षान् । तिलकान् क्षुरकवृक्षान् । चूताः प्रसिद्धाः अशोकाश्च । सिन्धुवा- रकान् निर्गुण्डीवृक्षान् । करवीराः प्रसिद्धाः । तिमिशान् नेमिवृक्षान् ॥ ७४ ॥



**अंकोलांश्च करञ्जांश्च प्लक्षन्यग्रोधतिन्दुकान् ।  
जम्बूकामलकान्नीपान्भञ्जन्ति स्म प्लवङ्गमाः ॥ ७५ ॥**

अङ्कोलान् निकोचकवृक्षान् । करञ्जान् नक्तमालवृक्षान् । प्लक्षान् जटीवृक्षान् । न्यग्रोधान् वटान् । तिन्दुकान् स्फूर्जकवृक्षान् । जम्बूकामलकाः प्रसिद्धाः । नीपाः कदम्बाः ॥ ७५ ॥



**प्रस्तरेषु च रम्येषु विविधाः काननद्रुमाः ।  
वायुवेगप्रचलिताः पुष्पैरव किरन्ति तान् ॥ ७६ ॥  
मारुतः सुखसंस्पर्शो वाति चन्दनशीतलः ।  
षट्पदैरनुकूजद्भिर्वनेषु मधुगन्धिषु ॥ ७७ ॥**

प्रस्तरेषु शिलासु । स्थिता इति शेषः । वायुवेगः वानरसेनावेगजवायुवेगः ॥ ७६-७७ ॥



**अधिकं शैलराजस्तु धातुभिः सुविभूषितः ॥ ७८ ॥**

वानराणां धातुरेणुरूपितत्वं वक्तुं पर्वतस्य धातुमत्तामाह – अधिकमिति ॥ अर्धमेकं वाक्यं । शैलराजः सह्यः ॥ ७८ ॥



**धातुभ्यः प्रसृतो रेणुर्वायुवेगविघट्टितः ।  
सुमहद्वानरानीकं छादयामास सर्वतः ॥ ७९ ॥**

विघट्टितः उत्थापितः ॥ ७९ ॥



**गिरिप्रस्थेषु रम्येषु सर्वतः संप्रपुष्पिताः ।  
केतक्यः सिन्धुवाराश्च** **वासन्त्यश्च मनोरमाः ॥ ८० ॥  
माधव्यो गन्धपूर्णाश्च** **कुन्दगुल्माच पुष्पिताः ।  
चिरिबिल्वा मधूकाश्च** **बकुलाः प्रियकास्तथा ॥ ८१ ॥**

गिरिप्रस्थे- त्यादिसार्धपञ्चश्लोक्येकान्वया ॥ पुष्पिता इत्येतत्सर्वविशेषणं । अतस्तस्य बहुशः प्रयोगः । वसन्ते पुष्पयन्तीति वासन्त्यः । इदं माधवीविशेषणं । कालात्साधुपुष्प्यत्पच्यमानेषु इत्यण् । गन्धैः पूर्णाः गन्धपूर्णाः । कुन्दाः । चिरिबिल्वाः नक्तमालाः । मधूकाः गुडपुष्पाः । वञ्जुलाः वानीराः । प्रियकाः बन्धूकाः ॥ ८०-८१ ॥



**स्फूर्जकास्तिलकाश्चैव नागवृक्षाश्च** **पुष्पिताः ।  
चूताः पोटलयश्चैव कोविदाराश्च** **पुष्पिताः ॥ ८२ ॥**

स्फूर्जका तिन्दुकवृक्षाः । नागवृक्षाः नागकेसराः । पाटलयः पाटलाः । कोविदाराः चमरकाः ॥ ८२ ॥



**मुचुलिन्दार्जुनाश्चैव** **शिंशुपाः कुटजास्तथा ।  
धवाः शाल्मलयश्चैव रक्ताः कुरवकास्तथा ॥ ८३ ॥**

मुचुलिन्दाः खर्जूरविशेषाः । अर्जुनाः ककुभाः । शिंशुपाः पिच्छिलाः । कुटजाः जयवृक्षाः । धवाः धुन्धुरवृक्षाः । शाल्मलयः मोचाः । पिच्छिला पूरणी मोचा चिरायुः शाल्मलिर्द्वयोः इत्यमरः ॥ ८३ ॥



**हिन्तालास्तिमिशाश्चैव चूर्णका नीपकास्तथा ।  
नीलाशोकाश्च** **वरणा अङ्कोलाः** **पद्मकास्तथा ।  
प्लवमानैः** **प्लवङ्गैस्तु सर्वे पर्याकुलीकृताः ॥ ८४ ॥**

हिन्तालाः तालविशेषाः । चूर्णकाः आमलकविशेषाः। नीपकाः कदम्बाः। वरणाः वारुणाः । पद्मकाः सुगन्धिपुष्पा वृक्षविशेषाः । एवंभूतावृक्षाः प्लवमानैः प्लवंगै ः पर्याकुलीकृता इत्यन्वयः ॥ ८४ ॥

**वाप्यस्तसिन्गिरौ शीताः पल्वलानि तथैव च ।  
चक्रवाकानुचरिताः कारण्डवनिषेविताः ।  
प्लवैः क्रौञ्चैश्च** **संकीर्णा वराहमृगसेविताः ॥ ८५ ॥  
ऋक्षैस्तरक्षुभिः सिंहैः शार्दूलैश्च भयावहैः ।  
व्यालैश्च बहुभिर्भीमैः सेव्यमानाः समन्ततः ॥ ८६ ॥  
पद्मैः सौगन्धिकैः फुल्लैः कुमुदैश्चोत्पलैस्तथा ।  
वारिजैर्विविधैः पुष्पै रम्यास्तत्र जलाशयाः॥ ८७ ॥**

वाप्य इत्यादि जलाशया इत्यन्तमेकं वाक्यम् ॥ जलाशयाः जलपूर्णा इति वापीविशेषणं । अत्रापि पर्याकुलीकृता इत्यनुषज्यते । कारण्डवाः जलकुक्कुटाः । प्लवैः जलकाकैः । क्रौच्चैः प्रसिद्धैः । तीरवनमृगानाह – वराहेत्यादिना । तरक्षुभिः मृगादनैः । व्यालैः दुष्टगजैः । सौगन्धिकैः कहारैः । वारिजैरिति । एवमिति शेषः ॥ ८५-८७ ॥



**तस्य सानुषु** **कूजन्ति नानाद्विजगणास्तथा ॥ ८८ ॥**

तस्य सानुष्वित्यर्धमेकं वाक्यं । कूजन्ति चुकूजुः । तत्सैन्यदर्शनादिति भावः ॥ ८८ ॥



**स्नात्वा पीत्वोदकान्यत्र जले क्रीडन्ति वानराः ।  
अन्योन्यं** **प्लावयन्ति स्म शैलमारुह्य वानराः ॥ ८९ ॥**

अत्र जले वापीजले । प्लावयन्ति सिञ्चन्ति ॥ ८९ ॥

**फलान्यमृतगन्धीनि मूलानि कुसुमानि च** **।  
बुभुजुर्वानरास्तत्र पादपानां मदोत्कटाः** **॥** **९०** **॥**

शैलमारुह्येत्युत्तरशेषः । अमृतगन्धीनि अमृतस्वादूनि । मदोत्कटाः मदमत्ताः ॥९० ॥



**द्रोणमात्रप्रमाणानि लम्बमानानि वानराः** **।  
ययुः पिबन्तो हृष्टास्ते मधूनि मधुपिङ्गलाः** **॥** **९१** **॥**

द्रोणमात्रप्रमाणानि द्रोणं शिवद्वयं तत्प्रमाणमधुपूर्णानि । मधूनि मधुपटलानि । मधुपिङ्गलाः मधुवत्पिङ्गलवर्णाः ॥ ९१ ॥



**पादपानवभञ्जन्तो विकर्षन्तस्तथा लताः** **।  
विधमन्तो गिरिवरान्प्रययुः प्लवगर्षभाः** **॥** **९२** **॥**

विधमन्तः दहन्तः । ध्मा शब्दाग्निसंयोगयोः इति धातुः ॥ ९२ ॥



**वृक्षेभ्योऽन्ये तु कपयो नर्दन्तो मधुदर्पिताः** **।  
अन्ये वृक्षान्प्रपद्यन्ते प्रपतन्त्यपि चापरे** **॥** **९३** **॥**

अन्ये वृक्षेभ्यः । वृक्षेभ्योन्यत्र । अत्रापि ययुरित्यनुषज्यते ॥ ९३ ॥



**बभूव वसुधा तैस्तु सम्पूर्णा हरियुथपैः ।  
यथा कमलकेदारैः पक्वैरिव वसुन्धरा ॥ ९४ ॥**

इवशब्दो वाक्यालंकारे । अन्ये तु । तत्र तदानीं पक्वैः कलमकेदारैः पक्वशालिक्षेत्रैः । संपूर्णा वसुन्धरेव यथा भवेत् तथा तैर्हरिपुङ्गवैः संपूर्णा वसुधा बभूवेति योजयन्ति । अपरेतु कलमकेदारैर्यथा कलमकेदारसदृशैः हरिपुङ्गवैः संपूर्णा वसुधा वसुन्धरेव कलमकेदारभूरिव बभूवेत्याहुः । उपमानद्वित्वं व्यञ्जयितुमुपमावाचकद्वयं प्रयुञ्जते कवयः । यथा उद्धृत्य मेघैस्तत एव तोयमर्थं मुनीन्द्रैरिव संप्रणीताः । आलोकयामास हरिः पतन्तीर्नदीः स्मृतीर्वेदमिवाम्बुराशि इति ॥ ९४ ॥



**महेन्द्रमथ सम्प्राप्य रामो राजीवलोचनः** **।  
अध्यारोहन्महाबाहुः शिखरं द्रुमभूषितम्** **॥** **९५** **॥  
ततः शिखरमारुह्य रामो दशरथात्मजः** **।  
कूर्ममीनसमाकीर्णमपश्यत्सलिलाकरम्** **॥** **९६** **॥  
ते सह्यं समतिक्रम्य मलयं च महागिरिम्** **।  
आसेदुरानुपूर्व्येण समुद्रं भीमनिःस्वनम्** **॥** **९७** **॥**

अथ साह्यमलयातिक्रमणानन्तरं । राजीवलोचन इति समुद्रदर्शनाय महेन्द्रशिखरारोहणकुतूहलित्वमुक्तम् ॥ ९५-९७ ॥



**अवरुह्य जगामाशु वेलावनमनुत्तमम्** **।  
रामो रमयतां श्रेष्ठः ससुग्रीवः सलक्ष्मणः** **॥** **९८** **॥  
अथ धौतोपलतलां तोयौघैः सहसोत्थितैः** **।  
वेलामासाद्य विपुलां रामो वचनमब्रवीत्** **॥** **९९** **॥**

वेलावनस्योन्नतत्वादवरुह्येस्युक्तं । रमयतां श्रेष्ठ इत्यनेन समुद्रसंभ्रमप्रदर्शनेन लक्ष्मणादिरञ्जकत्वं व्यञ्जितम् ॥ ९८-९९ ॥



**एते वयमनुप्राप्ताः सुग्रीव वरुणालयम्** **।  
इहेदानीं विचिन्ता सा या न पूर्वं समुत्थिता** **॥** **१००** **॥**

चिन्ता समुद्रतरणोपायचिन्ता । ॥ १०० ॥



**अतः परमतीरोऽयं सागरः सरितां पतिः** **।  
न चायमनुपायेन शक्यस्तरितुमर्णवः** **॥** **१०१** **॥**

अतीरः अविद्यमानतीरः । जलप्राय इतियावत् । अनुपायेन उपायं विनेत्यर्थः । प्रसज्य प्रतिषेधे नञ्समासः ॥ १०१ ॥



**तदिहैव निवेशोऽस्तु मन्त्रः प्रस्तूयतामिति** **।  
यथेदं वानरबलं परं पारमवाप्नुयात्** **॥** **१०२** **॥**

मन्त्रः कार्यविचारः । प्रस्तूयतां आरभ्यतां । इति वक्ष्यमाणप्रकारेण ॥ १०२ ॥



**इतीव स महाबाहुः सीताहरणकर्शितः** **।  
रामः सागरमासाद्य वासमाज्ञापयत्तदा** **॥** **१०३** **॥  
सर्वाः सेना निवेश्यन्तां वेलायां हरिपुङ्गवः ।  
सम्प्राप्तो मन्त्रकालो नः सागरस्यास्य लङ्घने** **॥** **१०४** **॥**

इतिवेत्यनेन सेनानिवेशनियोगे सागरतरणोपाय विचारः अहृदयो हेतुः । वस्तुतस्तु सीताहरणवेश एवं हेतुरिति व्यज्यते ॥ १०३ – १०४ ॥

**  
स्वां स्वां सेनां समुत्सृज्य मा च कश्चित्कुतो व्रजेत्** **।  
गच्छन्तु वानराः शूरा ज्ञेयं छन्नं बलं च नः** **॥** **१०५** **॥**

कुतः कुतश्चिद्धेतोः । शूराः वानराः गच्छन्तु सर्वतः सञ्चरन्तु । किमर्थमित्याह – ज्ञेयमिति नः अस्माकं । भयं भयनिमित्तं । छन्नं ज्ञेयं तत्र तत्र निलीनैः शत्रुभिः प्रायशः प्रहारसंभवादिति भावः ॥ १०५ ॥



**रामस्य वचनं श्रुत्वा सुग्रीवः सहलक्ष्मणः** **।  
सेनां न्यवेशयत्तीरे सागरस्य द्रुमायुते** **॥** **१०६** **॥**

द्रुमायुते द्रुमैर्युक्ते । मिश्रणार्थाद्यौतेर्निष्ठा ॥ १०६ ॥



**विरराज समीपस्थं सागरस्य तु तद्बलम्** **।  
मधुपाण्डुजलः श्रीमान्द्वितीय इव सागरः** **॥** **१०७** **॥  
वेलावनमुपागम्य ततस्ते हरिपुङ्गवाः** **।  
विनिविष्टाः परं पारं काङ्क्षमाणा महोदधेः** **॥** **१०८** **॥**

सागरस्य समीपस्थं तद्बलं मधुपाण्डुजलः मधुवत्पिङ्गलजलः । द्वितीयः सागर इव विरराजे- व्युत्प्रेक्षा ॥ १०७ – १०८ ॥



**तेषां निविशमानानां सैन्यसन्नाहनिस्वनः ।  
अन्तर्धाय महानादमर्णवस्य प्रशुश्रुवे ॥ १०९ ॥**

अन्तर्घाय स्थित इतिशेषः ॥ १०९ ॥



**सा वानराणां ध्वजिनी सुग्रीवेणाभिपालिता ।  
त्रिधा निविष्टा महती रामस्यार्थपराभवत् ॥** **११०** **॥**

त्रेधा त्रिप्रकारैः वलयत्रयाकारेणेति यावत् । वानरगोपुच्छभल्लूकभेदेन त्रेधेति वा ॥ ११० ॥



**सा महार्णवमासाद्य हृष्टा वानरवाहिनी** **।  
वायुवेगसमाधूतं पश्यमाना महार्णवम्** **॥** **१११** **॥**

पश्यमाना पश्यन्ती सती । हृष्टा अभूदिति शेषः ॥ १११ ॥



**दूरपारमसम्बाधं रक्षोगणनिषेवितम्** **  
पश्यन्तो वरुणावासं निषेदुर्हरियूथपाः** **॥** **११२** **॥**

दूरं पारं यस्य दूरपारं विशालमित्यर्थः । असंबाधं संबाधरहितं । अक्षोभ्यमित्यर्थः । रक्षोगणनिषेवितं समुद्रे रक्षांसि वसन्तीति प्रसिद्धिः ॥ ११२ ॥



**चण्डनक्रग्रहं घोरं क्षपादौ दिवसक्षये** **।  
हसन्तमिव फेनौघैर्नृत्यन्तमिव चोर्मिभिः ॥** **११३ ॥**

चण्डनक्रैः करणैः ग्रहः ग्रहणं यस्य स तथोक्तः तं । सूर्यादौ ग्रहणे युद्धे पूतनादावनुग्रहे । उपरागे च निर्बन्धे स्वर्भानौ च ग्रहः स्मृतः इति निघण्टुः ॥ दिवसक्षये क्षपादौ सन्ध्यायामित्यर्थः । घोरं वर्धमानत्वाद्भयङ्करम् ॥ ११३ ॥

**  
चन्द्रोदय समद्भूतं प्रतिचन्द्रसमाकुलम्** **।  
चण्डानिलमहाग्राहैः कीर्णं तिमितिमिङ्गिलैः** **॥** **११४** **॥**

समुद्भूतं उल्ललितं । प्रतिवीचि प्रतिविम्बितचन्द्रत्वात् प्रतिचन्द्रैः समाकुलं । चण्डानिलमहाग्राहैः चण्डानिलसदृशवेगमहाग्राहैरित्यर्थः । तिमयः शतयोजनायता महामत्स्याः । तानपि भक्षयितुं क्षमास्तिमिङ्गिलाः । तिमीन्निगिरतीति व्युत्पत्तेः । गृ निगरणे इति धातुः । ग्रोचि इति लत्वं । तदुक्तं पुराणे अस्ति मत्स्यस्तिमिर्नाम शतयोजनमायतः । तिमिङ्गिलगिलोप्यस्ति तद्गिलोप्यस्ति सागरे इति ॥ ११४ ॥

**  
दीप्तभोगैरिवाक्रीर्णं भुजङ्गैर्वरुणालयम् ।  
अवगाढं महासत्वैर्नानाशैलसमाकुलम् ।  
सुदुर्गं द्रुगममार्गं तमगाधमसुरालयम् ॥ ११५ ॥**

दीप्तभोगैः शिरोरत्नकान्त्या प्रकाशितफणैरिव स्थितैः । महासत्त्वैः जलगजशिंशुमारादिभिः । सुदुर्ग यादोभिः । दुर्गमार्गं दुर्गमं । नौपथसञ्चारायोग्यमित्यर्थः । योगरूढिभ्यां वरुणावासवरुणालय- पदद्वयनिर्वाहः ॥ ११५ ॥



**मकरैर्नागभोगैश्च विगाढा वातलोहिताः ।  
उत्पेतुश्च निपेतुश्च प्रवृद्धा जलराशयः ॥ ११६ ॥**

तदानीं सागरमुत्प्रेक्षते- मकरैरिति ॥ नागभोगैः सर्पकायैः । विगाढाः प्रविष्टाः । वातलोलिताः वायुचलिताः । अतएव प्रवृद्धाः जलराशयः तरङ्गाः । उत्पेतुश्च निपेतुश्च । उत्पत्य निपेतुरिति भावः ॥ ११६ ॥



**अग्निचूर्णमिवाविद्धं भास्कराम्बु मनोरगम् ।  
सुरारिविषयं घोरं पातालविषमं सदा ॥ ११७ ॥  
सागरं चाम्बरप्रख्यमम्बरं सागरोपमम् ।  
सागरं चाम्बरं चेति निर्विशेषमदृश्यत ॥ ११८ ॥**

अथ सागराम्बरयोः सर्वथा साम्यं वर्णयति – ग्निचूर्णमित्यादिना ॥ रात्रौ सागरस्य सलिलशीकराः अग्निचूर्णा इव दृश्यन्त इति प्रसिद्धिः । अतो भाखराण्यम्बूनि शीकररूपाणि यस्य तथोक्तं । अतएवाविद्धं आकीर्णं । अग्निचूर्णमिव सागरे दृश्यते । अम्बरं च कीर्णैर्नक्षत्रैस्तथा दृश्यते । भास्वराम्बु विमलतुहिनं च । महान्त उरगा यस्मिन् तन्महोरगं । इदमप्युभयत्रापि समानं । आकाशे गन्धर्वादीनामिव नागानामपि सञ्चारसम्भवात् । राह्वादिरूपोरगसंभवाद्वा । सुरारयः असुरा राक्षसाश्च तेषां विषयं आवासभूतं । इदमप्युभयत्र तुल्यं । पातालविषमं पातालवत् गम्भीरं । इदमप्युभयत्र तुल्यं । घोरं भयङ्करं । इदमप्युभयत्र तुल्यं । एवमुक्तविशेषणविशिष्टं सागरं सागरः । अम्बरप्रख्यं अम्बरामं । उक्तविशेषणविशिष्टमम्बरं च सागरोपममदृश्यतेत्याकृष्य योजना । न केवलं साम्यं सर्वथा साम्यं चेत्याह – सागरमिति ॥ क्लीबत्वमार्षम् ॥ ११७ – ११८ ॥



**सम्पृक्तं नभसाप्यम्भः सम्पृक्तं च नभोऽम्भसा ।  
तादृग्रूपे स्म दृश्येते तारा रत्नसमाकुले ॥ ११९ ॥**

प्रकारान्तरेणापि उक्तं साम्यं दर्शयति – संपृक्तमिति ॥ संपृक्त संसृष्टं । तुल्यवर्णमितियावत् । हिशब्दो हेतौ । तादृग्रूपे अन्योन्यतुल्यरूपे । तारारत्नसमाकुले सागराम्बरे दृश्येते स्म ॥ ११९ ॥



**समुत्पतितमेघस्य वीचि मालाकुलस्य च ।  
विशेषो न द्वयोरासीत्सागरस्याम्बरस्य च ॥ १२० ॥**

समुत्पतितेति । मेघवीचिमालयोर्बिम्बप्रतिबिम्बभावेनोपमानत्वम् ॥ १२०॥



**अन्योन्यमाहताः सक्ताः सस्वनुर्भीमनिःस्वनाः ।** **  
ऊर्मयः सिन्धुराजस्य महाभेर्य इवाहवे ॥ १२१ ॥**

प्रथमं सक्ताः अथ आहताः इत्यन्वयः ॥ १२१ ॥



**रत्नौघजलसंनादं विषक्तमिव वायुना ।  
उत्पतन्तमिव क्रुद्धं यादोगणसमाकुलम् ॥ १२२ ॥  
ददृशुस्ते महोत्साहा वाताहतजलाशयम् ।  
अनिलोद्धूतमाकाशे प्रवल्गतमिवोर्मिभिः ॥ १२३ ॥**

रत्नौघेत्यादिश्लोकद्वयम् ॥ रत्नौघजलयोः सन्नादो यस्मिन् । अनेन वेगवद्वायुजनितक्षोभातिशयादन्तर्गतरत्नानामुद्गमनमवगम्यते । वायुना विषक्तमिव वायुना एकीभूतमिव । यादोगणसमाकुलं यादांसि जलजन्तवः तेषां गणेन समाकुलं । वाताहतजलाशयं जलाशयः समुद्रः वाताहतश्चासौ जलाशयश्चेति कर्मधारयः तं ऊर्मिभिः आकाशे वल्गन्तमिव स्थितं । एतन्निरूपणार्थमेव अनिलोद्धतमिति पुनरुक्तिः ॥ १२२ -१२३॥



**ततो विस्मयमापन्ना ददृशुर्हरयस्तदा ।  
भ्रान्तोर्मिजलसंनादं प्रलोलमिव सागरम् ॥ १२४ ॥**

ततइति विशेषाभिधानार्थत्वान्न पुनरुक्तिः । आन्तोर्मिजलसन्नादमिति । घूर्णिततरङ्गजलसन्नादो यस्मिन् तं प्रलोलमिव उद्धान्तमिव ॥ १२४ ॥

**इत्यार्षे श्रीमद्रामायणे** **वाल्मीकीये** **आदिकाव्ये युद्धकाण्डे चतुर्थः सर्गः ॥** **४** **॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने चतुर्थः सर्गः ॥ ४ ॥**
