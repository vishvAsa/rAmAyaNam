+++
title = "०२६ रावणस्य कपिनायकविवरणश्रवणेच्छा"
title_english = "026 Ravana enquires about the various monkey leaders"

+++
**श्रीमद्रामायणे वाल्मीकीये आदिकाव्ये युद्धकाण्डे** **षड्विंशः सर्गः**


<details><summary>विषयाः</summary>

 वानरबलावलोकनाय शुकसारणाभ्यांसहोच्चप्रासाद मारूढंरावणंप्रति सारणेन पृथक्पृथङ्गामनिर्देशेनतत्तद्बलपराक्रमवर्णमपूर्वकं नीलाङ्गदादिप्रधानयूथनाथप्रदर्शनम् ॥ १ ॥

</details>


**तद्वचः पथ्यमक्लीबं सारणेनाभिभाषितम्** **।  
निशम्य रावणो राजा प्रत्यभाषत सारणम्** **॥** **१** **॥**

अथ रावणाय सारणेन वानरयूथपतीनां वीर्यादिकथनपूर्वकं तत्प्रदर्शनं षड्विंशे-तदिति अक्वीबं अकातरं । प्रत्यभाषत अनिन्ददित्यर्थः ॥ १ ॥

**यदि मामभियुञ्जीरन्देवगन्धर्वदानवाः** **।  
नैव सीतां प्रदास्यामि सर्वलोकभयादपि** **॥** **२** **॥**

अभियुञ्जीरन् युद्ध्येरन् । सर्वलोकभयात् सर्वलोकेभ्यो भयात् ॥ २ ॥

****

**त्वं तु सौम्य परित्रस्तो हरिभिर्निर्जितो भृशम्** **।  
प्रतिप्रदानमद्यैव सीतायाः साधु मन्यसे** **।  
को हि नाम सपत्नो मां समरे जेतुमर्हति** **॥** **३** **॥**

त्वमित्यादिसार्धश्लोकः ॥ सपत्नः शत्रुः ॥ ३ ॥

****

**इत्युक्त्वा परुषं वाक्यं रावणो राक्षसाधिपः** **।  
आरुरोह ततः श्रीमान्प्रासादं हिमपाण्डरम्** **।  
बहुतालसमुत्सेधं रावणोऽथ दिदृक्षया** **॥** **४** **॥**

इत्युक्त्वेत्यादिसार्धश्लोकः ॥ ततः तस्मात्पूर्वस्थानात् । बहुतालसमुत्सेधं अनेकतालवृक्षतुल्यौन्नत्यं । यद्वा वितताङ्गुष्ठमध्यमामितस्तालः । तदाह सज्जनः – प्रादेशतालगोकर्णवितस्त्यश्च यथाक्रमम् । भवन्ति वितताङ्गुष्ठप्रदेशिन्यादिभिः सह इति अत्र द्वितीयो रावणशब्दो रावयतीति व्युत्पत्त्या क्रियानिमित्तकः । दिदृक्षया वानरबलदिदृक्षया ॥ ४ ॥

****

**ताभ्यां चराभ्यां सहितो रावणः क्रोधमूर्छितः** **।  
पश्यमानः समुद्रं च पर्वतांश्च वनानि च** **।  
ददर्श पृथिवीदेशं सुसम्पूर्णं प्लवङ्गमैः** **॥** **५** **॥**

चराभ्यां चाराभ्यां । क्रोधमूच्छितः क्रोधेन व्याप्तः । पृथिवीदेशं त्रिकूटाधः प्रदेशम् ॥ ५ ॥

****

**तदपारमसङ्ख्येयं वानराणां महद्बलम्** **।  
आलोक्य रावणो राजा परिपप्रच्छ सारणम्** **॥** **६** **॥**

अपारं उत्तरावधिरहितम् ॥ ६ ॥

****

**एषां वानरमुख्यानां के शूराः के महाबलाः** **।  
के पूर्वमभिवर्तन्ते महोत्साहाः समन्ततः** **॥** **७** **॥**

एषामिति । इयं निर्धारणेषष्ठी ॥ ७ ॥

****

**केषां शृणोति सुग्रीवः के वा यूथपयूथपाः** **।  
सारणाचक्ष्व** **तत्त्वेन** **के प्रधानाः प्लवङ्गमाः** **॥** **८** **॥**

केषामिति । वचनमिति शेषः । प्रधानाः सेनापतयः ॥ ८ ॥

****

**सारणो राक्षसेन्द्रस्य वचनं परिपृच्छतः** **।  
आचचक्षेऽथ मुख्यज्ञो मुख्यांस्तांस्तु वनौकसः** **॥** **९** **॥**

वचनं निशम्येति शेषः ॥ ९ ॥

****

**एष योऽभिमुखो लङ्कां नर्दंस्तिष्ठति वानरः** **।  
यूथपानां सहस्राणां शतेन परिवारितः** **॥** **१०** **॥**

**यस्य घोषेण महता सप्राकारा सतोरणा** **।  
लङ्का प्रवेपते सर्वा सशैलवनकानना** **॥** **११** **॥**

**सर्वशाखामृगेन्द्रस्य सुग्रीवस्य महात्मनः** **।  
बलाग्रे तिष्ठते वीरो नीलो नामैष यूथपः** **॥** **१२** **॥**

त्रिभिर्नीलं वर्णयति- एष इत्यादि ॥ य एष इत्यन्वयः। तिष्ठते तिष्ठति ॥ १० – १२ ॥

****

**बाहू प्रगृह्य यः पद्भ्यां महीं गच्छति वीर्यवान्** **।  
लङ्कामभिमुखः** **क्रोधादभीक्ष्णं च विजृम्भते** **॥** **१३** **॥**

अथाङ्गदं वर्णयति- बाहू इत्यादिना स्वेनानीकेन दुर्जय इत्यन्तेन ॥ बाहू प्रगृह्य उत्क्षिप्य । अभि उद्दिश्य मुखं यस्यासावभिमुखः । विजृम्भते जृम्भणं करोति ॥ १३ ॥

****

**गिरिशृङ्गप्रतीकाशः पद्मकिञ्जल्कसंनिभः** **।  
स्फोटयत्यभिसंरब्धो लाङ्गूलं च पुनः पुनः** **।**

**यस्य लाङ्गूलशब्देन स्वनन्ती** **प्रदिशो दश** **॥** **१४** **॥**

पद्मकिञ्जल्कसन्निभः पद्मकेसरवत्पीतवर्ण इत्यर्थः । स्फोटयति भूमौ ताडयति । अभिसंरब्धः कुपितः । प्रस्वनन्तीत्यन्वयः ॥ १४ ॥

**  
एष वानरराजेन सुर्ग्रीवेणाभिषेचितः** **।  
यौवराज्येऽङ्गदो नाम त्वामाह्वयति संयुगे** **॥** **१५** **॥**

अभिषेचितः अभिषिक्तः । आह्वयति आह्वयते । स्पर्धाविषयेऽप्यात्मनेपदाभाव आर्षः ॥ १५ ॥

****

**वालिनः सदृशः पुत्रः सुग्रीवस्य सदा प्रियः ।**

**राघवार्थे पराक्रान्तः शक्रार्थे वरुणो यथा ॥** **१६** **॥**

पराक्रान्तः पराक्रमितुमुद्यतः ॥ १६ ॥

****

**एतस्य सा मतिः सर्वा यदृष्टा जनकात्मजा ।**

**हनूमता वेगवता राघवस्य हितैषिणा ॥** **१७** **॥**

एतस्येति ॥ हनूमता सीता दृष्टेति यत्सा मतिः एतस्य अङ्गदस्य । एतद्बुद्धिमूलं हनुमतः सीतादर्शन मितिभावः । अङ्गदपुरस्कारेण हनुमतः समागमात् ॥ १७ ॥

****

**बहूनि वानरेन्द्राणामेष यूथानि वीर्यवान् ।**

**परिगृह्याभियाति त्वां स्वेनानीकेन दुर्जयः ॥** **१८** **॥**

स्वेनानीकेनेति दुर्जयत्वकारणोक्तिः । अतो न पुनरुक्तिः ॥ १८ ॥

****

**अनु वालिसुतस्यापि बलेन महता वृतः ।**

**वीरस्तिष्ठति संग्रामे सेतुहेतुरयं नलः ॥** **१९** **॥**

अनु वालीति । एतस्योत्तरार्धं वीरस्तिष्ठति संग्राम इति । वालिसुतस्य अनु पश्चात् । सेतुहेतुः सेतुकर्ता । संग्रामे संग्रामनिमित्तम् ॥ १९ ॥

****

**ये तु विष्टभ्य गात्राणि क्ष्वेलयन्ति नदन्ति च** **।  
उत्थाय च विजृम्भन्ते क्रोधेन हरिपुङ्गवाः** **॥** **२०** **॥**

**एते दुष्प्रसहा घोराश्चण्डाश्चण्डपराक्रमाः** **।  
अष्टौ शतसहस्राणि दशकोटिशतानि च** **॥** **२१** **॥**

**य एनमनुगच्छन्ति वीराश्चन्दनवासिनः** **।  
एषैवांशंसते लङ्कां स्वेनानीकेन मर्दितुम्** **॥** **२२** **॥**

नलपरिवारानाह—ये त्वित्यादिना मर्दितुमित्यन्तेन ॥ लोकत्रयमेकान्वयं । विष्टभ्य उन्नम्य । क्ष्वेलयन्ति सिंहनादं कुर्वन्ति । नदन्ति गर्जन्ति । उत्थाय आसनादिति शेषः । विजृम्भन्ते कोपेन गात्रविना कुर्वन्ति । य एवंविधा वानराः ये च चन्दनवासिनः चन्दनवनवासिनः । एते एनं नलमनुगच्छन्तीति संबन्धः । चन्दनवानरा इति पाठे मध्यमपदलोपिसमासः । चन्दनवासिनो वानरा इति । एषैवेति सन्धिरार्षः । आशंसते प्रार्थयते ॥ २० – २२ ॥

****

**श्वेतो रजतसङ्काशश्चपलो भीमविक्रमः** **।  
बुद्धिमान्वानरो वीरस्त्रिषु लोकेषु विश्रुतः** **॥** **२३** **॥**

**तूर्णं सुग्रीवमागम्य पुनर्गच्छति** **सत्वरः** **।  
विभजन्वानरीं सेनामनीकानि प्रहर्षयन्** **॥** **२४** **॥**

अथ द्वाभ्यां श्वेताख्यं वानरं वर्णयति – श्वेत इत्यादि । अन्वर्थनामेत्याह – रजतेति । चपलः युद्धचपलः । अनीकानि पुनर्गच्छतीत्यन्वयः । विभजन् निबिडां सेनां भित्त्वा गच्छन्नित्यर्थः । अत्र चपल इत्यनेन अद्यैव लङ्कां ध्वंसयामीति निवेदनार्थं गत्वा तेन सान्त्वितः पुनर्गच्छतीत्यवगम्यते ॥ २३ – २४ ॥

****

**यः पुरा गोमतीतीरे रम्यं पर्येति पर्वतम्** **।  
नाम्ना सङ्कोचनो नाम नानानगयुतो गिरिः** **॥** **२५** **॥**

चतुर्भिः कुमुदं वर्णयति – यः पुरेत्यादि । पुरेत्यनेनाद्य सुग्रीवसमीप एव वसतीति गम्यते । पर्येति परितः संचरति । नाम्ना संकोचनो नाम यः प्रसिद्धः तं पर्वतमित्यन्वयः ॥ २५ ॥

****

**तत्र राज्यं प्रशास्त्येष कुमुदो नाम यूथपः** **।  
योऽसौ शतसहस्राणां सहस्रं परिकर्षति** **॥** **२६** **॥**

तत्र गोमतीतीरे । परिकर्षति आनयति ॥ २६ ॥

****

**यस्य वाला बहुव्यामा दीर्घलाङ्गूलमाश्रिताः** **।  
ताम्राः पीताः सिताः श्वेताः प्रकीर्णाघोरकर्मणः** **॥** **२७** **॥**

घोरकर्मणो यस्य लाङ्गूलमाश्रिताः वालाः रोमाणि । दैर्ध्यस्यावधिमाह – बहुव्यामा इति । व्यामो बाह्वोः सकरयोस्ततयोस्तिर्यगन्तरं इत्यमरः ॥ २७ ॥

****

**अदीनो रोषणश्चण्डः सङ्ग्राममभिकाङ्क्षति** **।  
एषोप्याशंसते लङ्कां स्वेनानीकेन मर्दितुम्** **॥** **२८** **॥**

अदीन इत्यत्र य इत्युपस्कार्यम् ॥ २८ ॥

****

**यस्त्वेष सिंहसङ्काशः कपिलो दीर्घलोचनः** **।  
निभृतः प्रेक्षते लङ्कां दिधक्षन्निव चक्षुषा** **॥** **२९** **॥**

**विन्ध्यं कृष्णगिरिं सह्यं पर्वतं च सुदर्शनम्** **।  
राजन्सततमध्यास्ते रम्भो नामैष यूथपः** **॥** **३०** **॥**

**शतं शतसहस्राणां त्रिंशच्च हरिपुङ्गवाः ।**

**यमेते वानराः शूराश्चण्डाश्चण्डपराक्रमाः ।  
परिवार्यानुगच्छन्ति लङ्कां मर्दितुमोजसा** **॥** **३१** **॥**

अथ सार्धैस्त्रिभी रम्भं वर्णयति — यस्त्वेष इत्यादि ॥ २९ – ३१ ॥

****

**यस्तु कर्णौ विवृणुते जृम्भते च पुनः पुनः** **।  
न च संविजते मृत्योर्न च यूद्धाद्विधावति** **॥** **३२** **॥**

**प्रकंपते च रोषेण तिर्यक्च पुनरीक्षते ।**

**पश्यँल्लाङ्गूलमपि च क्ष्वेलते च महाबलः ॥** **३३** **॥**

**महाजवो** **वीतभयो रम्यं साल्वेयपर्वतम्** **।  
राजन्सततमध्यास्ते शरभो नाम यूथपः** **॥** **३४** **॥**

**एतस्य बलिनः सर्वे विहारा नाम यूथपाः** **।  
राजञ्शतसहस्राणि चत्वारिंशत्तथैव च** **॥** **३५** **॥**

अथ शरभं वर्णयति – यस्तु कर्णावित्यादि ॥ संविजते बिभेति ॥ ३२-३५ ॥

****

**यस्तु मेघ इवाकाशं महानावृत्य तिष्ठति** **।  
मध्ये वानरवीराणां सुराणामिव वासवः** **॥** **३६** **॥**

**भेरीणामिव संनादो यस्यैष श्रूयते महान्** **।  
घोरः शाखामृगेन्द्राणां सङ्ग्राममभिकाङ्क्षताम्** **॥** **३७** **॥**

**एष पर्वतमध्यास्ते पारियात्रमनुत्तमम्** **।  
युद्धे दुष्प्रसहो नित्यं पनसो नाम यूथपः** **॥** **३८** **॥**

अथ पनसं वर्णयति – यस्तु मेघ इत्यादिना ॥ ३६-३८ ॥

****

**एनं शतसहस्राणां शतार्धं पर्युपासते** **।  
यूथपा यूथपश्रेष्ठं येषां यूथानि भागशः** **॥** **३९** **॥**

एनं पनसं । येषां यूथपानां यूथानि च भागशः स्वस्वांशासङ्करेण । एनं पर्युपासत इति संबन्धः ॥ ३९ ॥

****

**यस्तु भीमां प्रवल्गन्तीं चमूं तिष्ठति शोभयन्** **।  
स्थितां तीरे समुद्रस्य द्वितीय इव सागरः** **॥** **४०** **॥**

**एष दर्दरसङ्काशो विनतो नाम यूथपः** **।  
पिबंश्चरति पर्णाशां नदीनामुत्तमां नदीम्** **॥** **४१** **॥**

विनतं वर्णयतियस्त्वित्यादि । प्रवल्गन्तीं उत्साहेन लवमानां समुद्रस्य पारे स्थितां । अतएव द्वितीयः सागर इव स्थितामिति शेषः । विनतविशेषणं वा । दर्दरो नाम गङ्गासमीपस्थः पर्वतः । पर्णासां पर्णासाख्यां नदीम् ॥ ४० – ४१ ॥

****

**षष्टिः शतसहस्राणि बलमस्य प्लवङ्गमाः** **॥** **४२** **॥**

विनतसेनासङ्ख्यामाह – षष्टिरिति ॥ षष्टिः शतसहस्राणि प्लवङ्गमाः अस्य विनतस्य बलं सेनेत्यर्थः ॥ ४२ ॥

**  
त्वामाह्वयति युद्धाय** **क्रोधनो नाम यूथपः** **।**

**विक्रान्ता बलवन्तश्च यथा यूथानि भागशः ॥** **४३** **॥**

एकेन क्रोधनमाह – त्वामिति ॥ उत्तरार्धे अस्येत्यध्याहार्यं । यथायूथानि यथायूथं । अमभावश्छान्दसः । भागशः भागत्वेन स्थिता वानराः विक्रान्ता बलवन्तश्चेति योजना ॥ ४३ ॥

****

**यस्तु गैरिकवर्णाभं वपुः पुष्यति वानरः** **।**

**अवमत्य सदा सर्वान्वानरान्बलदर्पितान् ॥** **४४** **॥  
गवयो नाम तेजस्वी त्वां क्रोधादभिवर्तते** **।**

**एनं शतसहस्राणि सप्ततिः पर्युपासते** **।  
एषैवाशंसते लङ्कां स्वेनानीकेन मर्दितुम्** **॥** **४५** **॥**

शेषेण गवयं वर्णयति – यस्त्वित्यादिना । गैरिकं रक्तवर्णधातुविशेषः । धातुर्मनश्शिलाद्यद्रेर्गैरिकं तु विशेषतः इत्यमरः । तद्वर्ण इवाभा यस्येति विग्रहः । गैरिकवर्ण इवाभातीति गैरिकवर्णाभमिति वा । पुष्यति युद्धहर्षादभिवर्धयतीत्यर्थः ॥ ४४-४५ ॥

****

**एते दुष्प्रसहा घोरा बलिनः कामरूपिणः** **।  
यूथपा यूथपश्रेष्ठा** **एषां** **यूथानि भागशः** **॥** **४६** **॥**

उपसंहरति — एत इति ॥ यूथपा ः अङ्गदादयः । यूथपश्रेष्ठाः सुग्रीवादयः । एषां यूथपानां यूथानि भागशः पृथक् । विद्यन्त इति शेषः ॥ ४६ ॥

****

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **षड्विंशः सर्गः ॥ २६** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने षडिविंशः सर्गः ॥ २६ ॥**
