+++
title = "०३० रावणेन शार्दूलप्रेषणम्"
title_english = "030 Ravana dispatches Sardula the demon spy"

+++
**श्रीमद्रामायणे वाल्मीकीये आदिकाव्ये युद्धकाण्डे** **त्रिंशः सर्गः**


<details><summary>विषयाः</summary>

शार्दूलेनरायणप्रति निजबलेगरुडव्यूहरचनयारामस्वसु वेलाचल समीपेऽवस्थान निवेदनपूर्वकं प्रविष्टमात्रस्य स्वस्यविभीषणेन निवेदनेवानरैर्बलाद्ग्रहणेनसर्वतः संचारणपूर्वकं रामसमीपप्रापणादिनिवेदनम् ॥ १ ॥ तथारावणचोदनया सुग्रीवस्य जांबवदादियूथनाथानांच पृथक्पितृनामादिनिवेदनम् ॥ २ ॥

</details>


**ततस्तमक्षोभ्यबलं लङ्काधिपतये चराः** **।  
सुवेले राघवं शैले निविष्टं प्रत्यवेदयन्** **॥** **१** **॥**

अथ शार्दूलादिचारवचनं त्रिशे-तत इति ॥ सुवेले सुवेलसमीपे । सामीप्ये सप्तमी । सुवेलस्य समीप इति पूर्वमुक्तत्वात् ॥ १ ॥

**चाराणां रावणः श्रुत्वा प्राप्तं रामं महाबलम्** **।  
जातोद्वेगोऽभवत्किंचिच्छार्दूलं वाक्यमब्रवीत्** **॥** **२** **॥**

चाराणां चारेभ्यः ॥ २ ॥



**अयथावच्च ते वर्णो दीनश्चासि निशाचर** **।  
नासि कच्चिदमित्राणां क्रुद्धानां वशमागतः** **॥** **३** **॥**

अयथेति । शत्रुगृहीतत्वेन तेषां स्वरूपं किं न ज्ञातमिति भावः ॥ ३ ॥



**इति तेनानुशिष्टस्तु वाचं मन्दमुदीरयत्** **।  
तदा राक्षसशार्दूलं शार्दूलो भयविह्वलः** **॥** **४** **॥**

अनुशिष्टः पृष्टः । उदीरयत् अडभाव आर्षः ॥ ४ ॥



**न ते चारयितुं शक्या राजन्वानरपुङ्गवाः** **॥** **५** **॥**

चारयितुं चारविषयीकर्तुं । न शक्याः चारसंचारविषया न भवन्तीत्यर्थः ॥ ५ ॥

**  
विक्रान्ता बलवन्तश्च राघवेण च रक्षिताः** **।**

**नापि सम्भाषितुं शक्याः सम्प्रश्नोऽत्र न लभ्यते** **॥** **६** **॥**

संप्रश्नः परीक्षणं । अत्र वानरेषु ॥ ६ ॥

**  
सर्वतो रक्ष्यते पन्था वानरैः पर्वतोपमैः** **।**

**प्रविष्टमात्रे ज्ञातोऽहं बले तस्मिन्नचारिते** **॥** **७** **॥**

प्रविष्टमात्रे प्रविष्ठ एव । अचारिते चाराविषयीकृते ॥ ७ ॥

**  
बलाद्गृहीतो बहुभिर्बहुधास्मि विचालितः** **।**

**जानुभिर्मुष्टिभिर्दन्तैस्तलैश्चाभिहतो भृशम्** **॥** **८** **॥**

रक्षोभिः विभीषणसचिवैः । विचालितः भुवि परिवर्तितः ॥ ८ ॥

**  
परिणीतोऽस्मि हरिभिर्बलवद्भिरमर्षणैः** **।**

**परिणीय च सर्वत्र नीतोऽहं रामसंसदम्** **॥** **९** **॥**

परिणीतः परितो नीतः । सर्वतः परिणीय सर्वेषां निकटे चारोयमिति घोषणपूर्वकं परिणीयेत्यर्थः । रामसंसद रामसभां । विह्वलः मूर्च्छितः । मूर्च्छानिवृत्तावपि चलितेन्द्रियः ॥ ९ ॥

**  
रुधिरादिग्धसर्वाङ्गो विह्वलश्चलितेन्द्रियः** **।**

**हरिभिर्वध्यमानश्च याचमानः कृताञ्जलिः** **॥** **१०** **॥**

याचमानः त्राणमिति शेषः । परित्रात इत्यनुवादात् ॥ १० ॥

**  
राघवेण परित्रातो जीवामीति** **यदृच्छया** **॥** **११** **॥**

राघवेणेत्यर्धम् ॥ जीवामीति यदृच्छया इदानीं जीवनं यादृच्छिकमित्यर्थः । यद्वा इतीति स्वशरीरप्रदर्शनं । अयथावच्च ते वर्णो दीनश्चासि निशाचरेति युक्तम् ॥ ११ ॥



**एष शैलैः शिलाभिश्च पूरयित्वा महार्णवम्** **।  
द्वारमाश्रित्य लङ्काया रामस्तिष्ठति सायुधः** **॥** **१२** **॥**

**गरुडव्यूहमास्थाय सर्वतो हरिभिर्वृतः** **।  
मां विसृज्य महातेजा लङ्कामेवाभिवर्तते** **॥** **१३** **॥**

द्वारमाश्रित्य तिष्ठतीति वर्तमानसामीप्ये वर्तमानप्रयोगः ॥ १२ – १३ ॥



**पुरा प्राकारमायाति क्षिप्रमेकतरं कुरु** **।  
सीतां** **वास्मै प्रयच्छाशु सुयुद्धं वा प्रदीयताम्** **॥** **१४** **॥**

पुराप्राकारमायाति आयास्यतीत्यर्थः । यावत्पुरानिपातयोर्लट् । एकतरं द्वयोरेकं । एकाच्च प्राचां इति तरप् । एकतरमित्युक्तं विवृणोति – सीतामिति ॥ १४ ॥



**मनसा** **तं तदा प्रेक्ष्य** **तच्छ्रुत्वा राक्षसाधिपः** **।  
शार्दूलं** **महद्वाक्यमथोवाच स रावणः** **॥** **१५** **॥**

मनसा प्रेक्ष्य आलोच्य । तं शार्दूलमुवाचेत्यन्वयः ॥ १५ ॥



**यदि मां प्रतियुध्येरन्देवगन्धर्वदानवाः** **।  
नैव सीतां प्रदास्यामि सर्वलोकभयादपि** **॥** **१६** **॥**

सीतास्मैप्रदीयतामित्यस्योत्तरमाह – यदीति युध्येरन् तथापि सीतां न प्रदास्यामि । सर्वलोकेभ्यो भयापि न प्रदास्यामीतियोजना ॥ १६ ॥



**एवमुक्त्वा महातेजा रावणः पुनरब्रवीत्** **।  
चारिता भवता सेना केऽत्र शूराः प्लवङ्गमाः** **॥** **१७** **॥**

एवं प्रथमपक्षस्यानुपपत्त्या द्वितीयपक्षंकरिष्यमाणः तत्र ज्ञातव्यविशेषं पृच्छति – एवमित्यादि लोकत्रयम् ॥ भवता सेना चारिता चारविषयीकृता । सम्यग्दृष्टेत्यर्थः । अत्र सेनायां । के शूराः ॥ १७ ॥



**कीदृशाः किम्प्रभाः सौम्य** **वानरा ये दुरासदाः** **।  
कस्य पुत्राश्च पौत्राश्च तत्त्वमाख्याहि राक्षस** **॥** **१८** **॥**

ये दुरासदाः ते कीदृशाः कीदृशाकाराः । किंप्रभाः किंप्रभावाः । कस्य पुत्राः कस्य पौत्राश्च । तत्त्वं तेषां वानराणां भावं । आख्याहि ॥ १८ ॥



**तथात्र प्रतिपत्स्यामि ज्ञात्वा तेषां बलाबलम्** **।  
अवश्यं बलसङ्ख्यानं कर्तव्यं युद्धमिच्छता** **॥** **१९** **॥**

**अथैवमुक्तः शार्दूलो रावणेनोत्तमश्चरः** **।  
इदं वचनमारेभे वक्तुं रावणसंनिधौ** **॥** **२०** **॥**

कथने किं प्रयोजनमित्याह —तथेति ॥ तथा एवमाख्याते सति । तेषां बलाबलं ज्ञात्वा अत्र वानरेषु । प्रतिपत्स्यामि प्रतिपत्स्ये । कर्तव्यं ज्ञास्यामीत्यर्थः ॥ १९ – २० ॥



**अथर्क्षरजसः पुत्रो युधि राजा सुदुर्जयः** **।  
गद्गदस्याथ पुत्रोऽत्र जाम्बवानिति विश्रुतः** **॥** **२१** **॥**

अथेत्युत्तरवचनारम्भे । द्वितीयोथशब्दः पादपूरणे । राजा सुग्रीवः । पाञ्चालीन्यायेन गद्गदेन पोषितत्वात्तत्पुत्रो जाम्बवान् । तस्य ब्रह्मणो जृम्भारम्भसंभूतत्वात् ॥ २१ ॥



**गद्गदस्यैव पुत्रोऽन्यो गुरुपुत्रः शतक्रतोः** **।  
कदनं यस्य पुत्रेण कृतमेकेन रक्षसाम्** **॥** **२२** **॥**

अन्यः पुत्रः धूम्रः । जाम्बवान् धूम्रश्चेति गद्गदस्य द्वौ पुत्रावित्यर्थः । यस्य पुत्रेणैकेन महता रक्षसां अक्षादीनां कदनं हननं । कृतं । स केसरी शतक्रतोर्गुरुः बृहस्पतिः तस्य पुत्रः । सापेक्षत्वेपि गमकत्वात्समासः ॥ २२ ॥



**सुषेणश्चापि धर्मात्मा पुत्रो धर्मस्य वीर्यवान्** **।  
सौम्यः सोमात्मजश्चात्र राजन्दधिमुखः कपिः** **॥** **२३** **॥**

धर्मस्य देवतायाः । ननु वरुणो जनयामास सुषेणं नाम वानरं इति बालकाण्डोक्तं । सत्यमुक्तं । स एवात्र धर्मशब्देनोच्यते । शार्दूलो वा भयाकुलोन्यथा श्रुतवान् । अन्योयं सुषेण इत्यप्याहुः । एवमन्यत्रापि ज्ञेयम् ॥ २३ ॥



**सुमुखो दुर्मुखश्चात्र वेगदर्शी च वानरः** **।  
मृत्युर्वानररूपेण नूनं सृष्टः स्वयम्भुवा** **॥** **२४** **॥**

मृत्युरेव स्वयंभुवा सुमुखादिवानररूपेण सृष्टः । सुमुखादयो मृत्युतुल्या इत्यर्थः । यद्वा सुमुखादयो मृत्युपुत्रा इत्यर्थः ॥ २४ ॥



**पुत्रो हुतवहस्याथ नीलः सेनापतिः स्वयम्** **।  
अनिलस्य च पुत्रोऽत्र हनूमानिति विश्रुतः** **॥** **२५** **॥**

अनिलस्य पुत्रः औरसः । एवं तत्र तत्र पितृद्वयनिर्देशो बीजित्वक्षेत्रित्वाभ्यामिति मन्तव्यम् ॥ २५ ॥



**नप्ता शक्रस्य दुर्धर्षो बलवानङ्गदो युवा** **।  
मैन्दश्च द्विविदश्चोभौ बलिनावश्विसम्भवौ** **॥** **२६** **॥**

**पुत्रा वैवस्वतस्यात्र पञ्चकालान्तकोपमाः** **।  
गजो गवाक्षो गवयः शरभो गन्धमादनः** **॥** **२७** **॥**

नप्तेति । अत्र नप्तृशब्दोर्थसामर्थ्यात्पौत्रे वर्तते ॥ २६-२७ ॥



**दश वानर कोट्यश्च शूराणां युद्धकाङ्क्षिणाम् ।**

**श्रीमतां देवपुत्राणां शेषं नाख्यातुमुत्सहे ॥ २८॥**

वानरकोट्य इत्यत्र वानरेत्यविभक्तिकनिर्देशः । सुपां सुलुक् इत्यादिना षष्ठ्या लुक् । वानराणामित्यर्थः । शेषं जन्मस्थानादि । नोत्सहे न शक्नोमि ॥ २८ ॥



**पुत्रो दशरथस्यैष सिंहसंहननो युवा ।**

**दूषणो निहतो येन खरच त्रिशिरास्तथा ॥ २९ ॥**

**नास्ति रामस्य सदृशो विक्रमे भुवि कश्चन ।**

**विराधो निहतो येन कबन्धश्चान्तकोपमः ॥ ३० ॥**

सिंहसंहननः रमणीयावयवसन्निवेशवान् । वराङ्गरूपोपेतो यः सिंहसंहननो हि सः इत्यमरः ॥ २९-३० ॥



**वक्तुं न शक्तो रामस्य नरः कश्चिद्रुणान्क्षितौ ।**

**जनस्थानगता येन यावन्तो राक्षसा हताः ॥ ३१ ॥**

ये जनस्थानगताः ते यावन्तः ते सर्वेपि हता इत्यर्थः । यावत्तावच्च साकल्ये इत्यमरः ॥ ३१ ॥



**लक्ष्मणश्चात्र धर्मात्मा मातङ्गानामिवर्षभः ।**

**यस्य बाणपथं प्राप्य न जीवेदपि वासवः ॥ ३२ ॥**

**श्वेतो ज्योतिर्मुखश्चात्र भास्करस्यात्मसम्भवौ** **।  
वरुणस्य च पुत्रोऽन्यो** **हेमकूटः प्लवङ्गमः** **॥** **३३** **॥**

चशब्देन दशरथस्य पुत्र इत्याकृष्यते । मातङ्गानामिवर्षभः गजश्रेष्ठ इव स्थितः ॥ ३२ – ३३ ॥



**विश्वकर्मसुतो वीरो नलः प्लवगसत्तमः** **।  
विक्रान्तो** **बलवानत्र वसुपुत्रः सुदुर्धरः** **॥** **३४** **॥**

सुदुर्धरः सुदुर्धरनामा ॥ ३४ ॥



**राक्षसानां वरिष्ठश्च तव भ्राता विभीषणः** **।  
परिगृह्य पुरीं लङ्कां राघवस्य हिते रतः** **॥** **३५** **॥**

लङ्कां रामात् परिगृह्य तस्य हिते । रतो विभीषणस्तव भ्रातेत्यन्वयः ॥ ३५ ॥



**इति सर्वं समाख्यातं तवेदं वानरं बलम्** **।  
सुवेलेऽधिष्ठितं शैले शेषकार्ये भवान्गतिः** **॥** **३६** **॥**

गतिः प्रमाणं । अत्र वानरजन्मोक्ते प्रायशो बालकाण्डोक्तविरोधादेतत्सर्गं विनापि पूर्वोत्तरकथासंघट्टनाच्च सर्गोयं कल्पित इत्याहुः ॥ ३६ ॥



**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **त्रिंशः सर्गः ॥** **३०** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने त्रिंशस्सर्गः ॥ ३० ॥**
