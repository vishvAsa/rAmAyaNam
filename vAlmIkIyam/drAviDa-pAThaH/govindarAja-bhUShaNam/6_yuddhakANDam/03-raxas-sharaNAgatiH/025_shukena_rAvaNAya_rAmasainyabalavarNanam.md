+++
title = "०२५ शुकेन रावणाय रामसैन्यबलवर्णनम्"
title_english = "025 Suka explains the strength of the enemy s army to Ravana"

+++
**श्रीमद्रामायणे वाल्मीकीये आदिकाव्ये युद्धकाण्डे** **पञ्चविंशः सर्गः**


<details><summary>विषयाः</summary>

विभीषणेन रावणप्रेरणया रामसेनागणनाद्यर्थंप्रहितयोः कपिरूपधारणेनकपिसेना -प्रविष्टयोः शुकसारणनाम्नो राक्षसयोग्रहणेन रामेप्रत्यर्पणम् ॥ १ ॥ स्वप्रार्थनया रावणे संदेशनिवेदनचोदन पूर्वकं राममोचिताभ्यांशुकसारणाभ्यां रावणमेत्य तंप्रति विभीषणकृतस्वग्रहणादिनिवेदनम् ॥ २ ॥ तथा वानरसेनाया अपरिच्छेद्यत्व निवेदन पूर्वकं रामप्रभाववर्णनेनसीताप्रदानपूर्वकं तेनसन्धिविधानम् ॥ ३ ॥

</details>


**सबले सागरं तीर्णे रामे दशरथात्मजे** **।  
अमात्यौ रावणः श्रीमानब्रवीच्छुकसारणौ** **॥** **१** **॥**

अथ शुकसारणप्रेषणं पञ्चविंशे – सबल इत्यादि ॥ दशरथात्मजइति मनुष्यत्वोक्तिः । श्रीमानिति मदातिशयोक्तिः । शुकः पूर्वस्मादन्यः । सारणसाहित्यात् ॥ १ ॥

****

**समग्रं सागरं तीर्णं दुस्तरं वानरं बलम्** **।  
अभूतपूर्वं रामेण सागरे सेतुबन्धनम्** **॥** **२** **॥**

समग्र विशालं । दुस्तरं तरितुमशक्यं । सागरं कर्म । वानरं वानरसंबन्धि बलं कर्तृ । तीर्णं अतरत् । कर्तरि क्तः । सेतुबन्धनं रामेण कृतमिति शेषः ॥ २ ॥

**  
सागरे सेतुबन्धं तु न श्रद्दध्यां कथंचन** **।  
अवश्यं चापि संख्येयं तन्मया वानरं बलम्** **॥** **३** **॥**

सेतुबन्धनं रामेण कृतं । कथंचन आप्तपुरुषोदितत्वेपि । अपिच तथापि । संख्येयं ज्ञातव्यं ॥ ३ ॥

**  
भवन्तौ वानरं सैन्यं प्रविश्यानुपलक्षितौ** **।  
परिमाणं च वीर्यं च ये च मुख्याः प्लवंगमाः** **॥** **४** **॥  
मन्त्रिणो ये च रामस्य सुग्रीवस्य च संमताः** **।  
ये पूर्वमभिवर्तन्ते ये च शूराः प्लवंगमाः** **॥** **५** **॥  
स च सेतुर्यथा बद्धः सागरे सलिलार्णवे  
निवेशश्च तद्यथा तेषां वानराणां महात्मनाम्** **॥** **६** **॥  
रामस्य व्यवसायं च वीर्यं प्रहरणानि च** **।  
लक्ष्मणस्य च वीर्यं च** **तत्त्वतो ज्ञातुमर्हथः** **॥** **७** **॥  
कश्च सेनापतिस्तेषां वानराणां महौजसाम्** **।  
एतज्ज्ञात्वा यथातत्त्वं शीघ्रमागन्तुमर्हथः** **॥** **८** **॥  
इति प्रतिसमादिष्टौ राक्षसौ शुकसारणौ** **।  
हरिरूपधरौ वीरौ प्रविष्टौ वानरं बलम्** **॥** **९** **॥**

भवन्तावित्यादि चतुःश्लोक्येकान्वया ॥ तस्माद्भवन्तौ अनुपलक्षितौ परैरविज्ञातौ सन्तौ । वानरं सैन्यं प्रविश्य । परिमाणं वानराणामियत्तां । तेषां वीर्य बलपरिच्छेदं । ये प्लवङ्गमाःमुख्याः प्रधानभूताः तान् । ये रामस्य सुग्रीवस्य च संमता मन्त्रिणः । ये नासीरभटाः पूर्वमभिवर्तन्ते । ये च प्लवङ्गमाः वस्तुतः शूराः तान्सर्वान् । सागरे सगरखानिते । सलिलार्णवे लवणजलसमुद्रे । स सेतुः वानरतरणार्थसेतुश्च । यथा येन प्रकारेण बद्धः तं प्रकारं । तेषां निवेशं निवासं । उत्पत्तिस्थानं वा । क्लीबत्वमार्षं । यद्यथा यादृशप्रकारः । रामस्य व्यवसायं कर्तव्यविषयनिश्चयं । वीर्यं बलं । प्रहरणानि आयुधानि । लक्ष्मणस्य व्यवसायं बलं च । तत्त्वतः पारमार्थेन । ज्ञातुमर्थ्ये इत्यन्वयः ॥ ४–९ ॥

**  
ततस्तद्वानरं सैन्यमचिन्त्यं लोमहर्षणम्** **।  
संख्यातुं नाध्यगच्छेतां तदा तौ शुकसारणौ** **॥** **१०** **॥**

नाध्यगच्छेतां नाज्ञासिष्टां ॥ १० ॥

**  
संस्थितं पर्वताग्रेषु निर्दरेषु गुहासु च** **।  
समुद्रस्य च तीरेषु वनेषूपवनेषु च** **॥** **११** **॥  
तरमाणं च तीर्णं च तर्तुकामं च सर्वशः** **।  
निविष्टं निविशच्चैव भीमनादं महाबलम्** **।**

**तद्बलार्णवमक्षोभ्यं ददृशाते निशाचरौ ॥** **१२** **॥**

अज्ञानहेतुमाह सार्धश्लोकद्वयेन — संस्थितमिति । निर्दरेषु दलितपर्वतप्रदेशेषु । उपवनेषु आरामेषु । आरामः स्यादुपवनं इत्यमरः ॥ ११ – १२ ॥

**  
तौ ददर्श महातेजाः प्रच्छन्नौ च निभीषणः** **।  
आचचक्षेऽथ रामाय गृहीत्वा शुकसारणौ** **॥** **१३** **॥**

अथ विभीषणः ददर्श आचचक्षे चेत्यन्वयः ॥ १३ ॥

****

**तस्येमौ राक्षसेन्द्रस्य मन्त्रिणौ शुकसारणौ ।  
लङ्कायाः समनुप्राप्तौ चारौ परपुरंजय** **॥** **१४** **॥  
तौ दृष्ट्वा व्यथितौ रामं निराशौ जीविते तदा** **।  
कृताञ्जलिपुटौ भीतौ वचनं चेदमूचतुः** **॥** **१५** **॥  
आवामिहागतौ सौम्य रावणप्रहितावुभौ** **।  
परिज्ञातुं बलं कृत्स्नं तवेदं रघुनन्दन** **॥** **१६** **॥**

लङ्काया इति पञ्चमी । परपुरं जयतीति परपुरंजयः । संज्ञायां भृतृवृजिधारिसहितपिदमः इति खच् ॥ १४ – १६ ॥

**  
तयोस्तद्वचनं श्रुत्वा रामो दशरथात्मजः** **।  
अब्रवीत्प्रहसन्वाक्यं सर्वभूतहिते रतः** **॥** **१७** **॥**

दशरथात्मजः महापुरुषप्रसूतत्वेन सहजकारुण्य ः प्रहसन् रावणबुद्धिमान्द्यस्मरणात् प्रहासः । सर्वभूतहिते रतः रिपूणामपि वत्सलः ॥ १७ ॥

**  
यदि दृष्टं बलं कृत्स्नं वयं वा सुपरीक्षिताः** **।  
यथोक्तं वा कृतं कार्यं छन्दतः प्रतिगम्यताम्** **॥** **१८** **॥**

यथोक्तं रावणेन यथोक्तं । छन्दतः यथेच्छातः ॥ १८ ॥

****

**अथ किंचिददृष्टं वा भूयस्तद्द्रष्टुमर्हथः ।**

**विभीषणो वा कार्त्स्न्येन भूयः संदर्शयिष्यति ॥** **१९** **॥**

अथेति पक्षान्तरे । भूयः अतिशयेन ॥ १९ ॥

****

**न चेदं ग्रहणं प्राप्य भेतव्यं जीवितं प्रति ।**

**न्यस्तशस्त्रौ गृहीतौ वा न दूतौ वधमर्हथः ॥** **२०** **॥**

दूतौ युवामितिशेषः ॥ २० ॥

****

**पच्छमानौ विमुञ्चैतौ चारौ रात्रिंचरावुभौ ।**

**शत्रुपक्षस्य सततं विभीषण विकर्षणौ ॥** **२१** **॥**

विभीषणं प्रत्याह- पृच्छमानाविति ॥ सततं पृच्छमानत्वदशायामपि शत्रुपक्षस्य विकर्षणौ बाधकाविति यावत् ॥ २१ ॥

**  
प्रविश्य नगरीं लङ्कां भवद्भ्यां धनदानुजः** **।  
वक्तव्यो रक्षसां राजा यथोक्तं वचनं मम** **॥** **२२** **॥**

पुनर्दूतौ प्रत्याह- प्रविश्येति ॥ २२ ॥

**  
यद्बलं च समाश्रित्य सीतां मे हृतवानसि** **।  
तद्दर्शय यथाकामं ससैन्यः सहबान्धवः** **॥** **२३** **॥**

यथाकामं यथेच्छं । शरणं वाऽऽगच्छेति भावः ॥ २३ ॥

**  
श्वः काले नगरीं लङ्कां सप्राकारां सतोरणाम्** **।  
राक्षसं च बलं पश्य शरैर्विध्वंसितं मया** **॥** **२४** **॥**

श्वः काल्ये परेद्युः प्रातःकाले ॥ २४ ॥

**  
क्रोधं भीममहं** **मोक्ष्ये** **ससैन्ये त्वयि** **रावण** **।  
श्वः काले वज्रवान्वज्रं दानवेष्विव वासवः** **॥** **२५** **॥**

क्रोधं मोक्ष्ये क्रोधकार्यं करिष्य इत्यर्थः । वज्रवान् अभ्यस्तवत्र इत्यर्थः ॥ २५ ॥

**  
इति प्रतिसमादिष्टौ राक्षसौ शुकसारणौ** **।**

**जयेति प्रतिनन्द्यैतौ राघवं धर्मवत्सलम् ।  
आगम्य नगरीं लङ्कामब्रूतां राक्षसाधिपम्** **॥** **२६** **॥**

इतीत्यादि सार्घश्लोक एकान्वयः ॥ प्रतिनन्द्य अभिष्टुत्य ॥ २६ ॥

**  
विभीषणगृहीतौ तु वधार्हौ राक्षसेश्वर** **।  
दृष्ट्वा धर्मात्मना मुक्तौ रामेणामिततेजसा** **॥** **२७** **॥**

मुक्तौ आवामिति शेषः । धर्मात्मना दूतवधमनिच्छतेत्यर्थः । अमिततेजसेत्यनेन अस्मत्यागे भीतिहेतुता न शंक्त्यर्थः ॥ २७ ॥

**  
एकस्थानगता यत्र चत्वारः पुरुषर्षभाः** **।  
लोकपालोपमाः शूराः कृतास्त्रा दृढविक्रमाः** **॥** **२८** **॥  
रामो दाशरथिः श्रीमाँल्लक्ष्मणश्च विभीषणः** **।  
सुग्रीवश्च महातेजा महेन्द्रसमविक्रमः** **॥** **२९** **॥  
एते शक्ताः पुरीं लङ्कां सप्राकारां सतोरणाम्** **।  
उत्पाट्य् संक्रामयितुं सर्वे तिष्ठन्तु वानराः** **॥** **३०** **॥**

एकस्थानेत्यादि लोकत्रयमेकान्वयं ॥ यत्र एकस्थानं ऐकमत्यं । एकप्रदेशं वा गताः एते शक्ताः । पुरीं लङ्कामित्याद्यन्वयः । कृतास्त्राः शिक्षितास्त्राः । छत्रिणो गच्छन्तीतिवदयं निर्देशः । सुग्रीवस्याकृतास्त्रत्वात् । उत्पाट्य उद्धृत्य । संक्रामयितुं अन्यत्र क्षेतुं । सर्वे एतच्चतुष्टयभिन्नाः ॥ २८ – ३० ॥

**  
यादृशं तस्य रामस्य रूपं प्रहरणानि च** **।  
वधिष्यति पुरीं लङ्कामेकस्तिष्ठन्तु ते त्रयः** **॥** **३१** **॥**

यादृशमिति । प्रहरणादिकं यादृशं तदवलोकने राम एको वधिष्यतीति मन्यावहे इत्यर्थः ॥ ३१ ॥

**  
रामलक्ष्मणगुप्ता सा सुग्रीवेण च वाहिनी** **।  
बभूव दुर्धर्षतरा** **सेन्द्रैरपि सुरासुरैः** **॥** **३२** **॥**

**\[व्यक्तः सेतुस्तथा बद्धो दशयोजनविस्तृतः ।**

**शतयोजनमायामस्तीर्णा सेना च सागरम्\] ॥** **३३** **॥**

**निविष्टो दक्षिणे तीरे रामः स च नदीपते ।**

**तीर्णस्य तरमाणस्य बलस्यान्तो न विद्यते ॥** **३४** **॥**

नन्वसहायशूरोपि रामः सेनाहननादनुत्साहः स्यात् तत्क्रियतामित्यत्राह — रामलक्ष्मणेति ॥ सुग्रीवेण च अङ्गदादिना च सहिता सा अपरिच्छिन्ना । हरिवाहिनी चपलकपिसेना । रामलक्ष्मणगुप्ता रामेण रामस्य दक्षिणो बाहुरिति रामदक्षिणबाहुभूतेन लक्ष्मणेन च गुप्ता सती । सुग्रीवस्य रक्ष्यकोटावेवान्वयः न तु रक्षककोटौ । तन्मन्त्रिणा हनुमतैव — जयत्यतिबलो रामो लक्ष्मणश्च महाबलः । राजा जयति सुग्रीवो राघवेणाभिपालितः इत्युक्तेः । दुर्धर्षतरा बभूव । तरसा मनसापि धर्षयितुमशक्येत्यवगम्यते । न केवलं मनुष्यादिभिः किन्तु सुरैरपि । न केवलं सुरैरेव किन्तु सुरासुरैः विरोधं विहाय कृतसौहार्दैरपि । न केवलमनायकैस्तैः किन्तु सेन्द्रैरपि । स्वस्वातन्त्र्यं विहाय नायकाज्ञानुवर्तिभिरित्यर्थः ॥ ३२–३४ ॥

**  
प्रहृष्टरूपा ध्वजिनी वनौकसां** **महात्मनां संप्रति योद्धुमिच्छताम्** **।  
अलं विरोधेन शमो विधीयतां** **प्रदीयतां दाशरथाय मैथिली** **॥** **३५** **॥**

महात्मनां दृढमनस्कानां । संप्रति सद्य एव । योद्धुमिच्छतां । प्रहृष्टरूपा हर्षद्योतकाकारयुक्ता । भवतीति शेषः । अतस्तद्विरोधेनालं । शमः क्रोधनिवृत्तिः । विधीयतां क्रियतां । मैथिली प्रदीयतां च ॥ ३५ ॥

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **पञ्चविंशः सर्गः ॥ २५** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने पञ्चविंशः सर्गः ॥ २५ ॥**
