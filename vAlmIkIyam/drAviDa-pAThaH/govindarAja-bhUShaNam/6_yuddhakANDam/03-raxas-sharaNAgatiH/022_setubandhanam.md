+++
title = "०२२ सेतुबन्धनम्"
title_english = "022 Sea god advices Rama with joined palms to build a bridge"

+++
**श्रीमद्रामायणे वाल्मीकीये आदिकाव्ये युद्धकाण्डे** **द्वाविंशः** **सर्गः**


<details><summary>विषयाः</summary>

रामेण सप्रतिज्ञानसागरशोषणायब्रह्मास्त्राभिमन्त्रितशरसन्धानपूर्वकंधनुराकर्षणे घोरतरोत्पातप्रादुर्भावेभीतेनसागरेण गङ्गादिभिःसह नानाभूषणभूषितनिजरूपप्रकटन पूर्वकं समुद्रमध्यादुद्गमनेन श्रीराममेत्य साञ्जलिबन्धंक्षमापणम् ॥ १ ॥ रामेण धनुस्संहित निजशरस्यामोघत्वोक्त्यालक्ष्यप्रदर्शनंचोदितेनसागरेण स्वान्तर्वर्तिमरुकान्तार -वासिपापतराभीरेषुशरमोक्षणचोदने शराग्निनातद्वध पूर्वकंतरप्रदेशस्य मरुत्व दोषनिरसनम् ॥ २ ॥ सागरेणरामंप्रति कपिकुलमध्यवर्तिनलगुणप्रशंसनपूर्वकं तत्करेणसेतुरचनाचोदनेन -पुनरन्तर्धानम् ॥ ३ ॥ नलेनरामचोदनया कपिगणाहृतनानागिरितरुभिरद्भुतसेतुरचना ॥ ४ ॥ हनुमदङ्गदांससमारूढाभ्यांराघवाभ्यां सुग्रीवादिभिस्सहसेतुमार्गेण परपारमेत्यतत्र सेनासंनिवेशनम् ॥ ५ ॥

</details>


**अथोवाच रघुश्रेष्ठः सागरं** **दारुणं** **वचः ।अद्य त्वाम् शोषयिष्यामि सपातालं** **महार्णव ॥** **१** **॥** प्रथमं वानरसेनातरणाय सागरं शरणं गत्वा तस्मिन्ननागते चापमानयेति वाचा भीषयित्वा तथाप्यनाविष्कृतनिजरूपं तं शरैः प्रक्षोभ्य तावताप्यनागतस्य तस्य भीतिमुत्पादयितुं ब्रह्मास्त्रसन्धानायोपक्रमत इत्याह —अथेत्यादिना ॥ सपातालं पातालपर्यन्तमित्यर्थः ॥ १ ॥**शरनिर्दग्धतोयस्य परिशुष्कस्य सागर ।मया** **शोषितसत्त्वस्य** **पांसुरुत्पद्यते महान् ॥** **२** **॥**
शरनिर्दग्धतोयस्य निर्जलस्थेत्यर्थः । परिशुष्कस्य भूम्यन्तर्गतजलशून्यस्य । शोषितसत्त्वस्य दग्धसत्त्वस्येत्यर्थः । ते महान् पांसुः अतिसूक्ष्मो रेणुः । उत्पद्यते । वर्तमानसामीप्ये वर्तमानप्रयोगः । महावर्षेपि पुनर्यथा जललवोपि न तिष्ठति तथा करिष्यामीतिभावः ॥ २ ॥**मत्कार्मुकनिसृष्टेन शरवर्षेण सागर ।पारं तेद्य** **गमिष्यन्ति पद्भिरेव प्लवङ्गमाः ॥** **३** **॥** ननु सकलजलशोषणेन पातालमात्रपरिशोषात्तत्र गमनासंभवादाकाशेन गन्तव्यं ततो वरमिदानीं तथागमनं किं कोपेनेत्यत्राह- मत्कार्मुकेति ॥ शरवर्षेण शरजालेन सेतुस्थानीयेन । न सेतुबन्धादिक्लेशो मे न भवतीतिभावः ॥ ३ ॥**विचिन्वन्नाभिजानासि पौरुषं** **वापि विक्रमम् ।दानवालय** **संतापं** **मत्तो नाधिगमिष्यसि ॥** **४** **॥** पौरुषं बलं । विक्रमं पराक्रमं च । विचिन्वन् विशेषेणपर्यालोचयितुं । नाभिजानासि । लक्षणहेत्वोः – इति शतृप्रत्ययः । इदमज्ञानं सहवासकृतमित्याशयेन दानवालयेति संबोधनं । मत्तो भाविनं संतापं च नाधिगमिष्यसि न ज्ञास्यसि । मत्पराक्रममजानन् मत्तो भाविब्रह्मास्त्रपीडामपि न ज्ञास्यस्येवेतिभावः ॥ ४ ॥**ब्राह्मेणास्त्रेण** **संयाज्य ब्रह्मदण्डनिभं** **शरम् ।संयोज्य धनुषि श्रेष्ठे विचकर्ष महाबलः ॥** **५** **॥** ब्रह्मदण्डः ब्रह्मशापः । तद्वदमोघमित्यर्थः । यद्वा ब्रह्मदण्डः केतुविशेषः । तथोक्तं नारदसंहितायां – पितामहात्मजःकुरस्त्रिवर्णः शिखरान्वितः । ब्रह्मदण्डाह्वयः केतुः सर्वभूतविनाशनः इति ॥ ब्राह्मणास्रेण ब्रह्मास्त्रमन्त्रेण । संयोज्य अभिमन्त्र्य । तद्धनुर्विचकर्ष ॥ ५ ॥**तस्मिन्विकृष्टे सहसा राघवेण शरासने ।रोदसी** **संपफालेव पर्वताश्च चकम्पिरे** **॥** **६** **॥तमश्च लोकमावव्रे दिशश्च न चकाशिरे ।प्रतिचुक्षुभिरे चाशु सराम्सि सरितस्तदा ॥** **७** **॥** अथास्त्रसन्धानस्य मरुकान्तारवर्तिनां युगपद्विनाशहेतुत्वात्तत्काले तदुचितमहोत्पातान् दर्शयति – तस्मिन्नित्यादिना ॥ शरसन्धानकालिकं लोकस्यभयं दर्शयतीत्यप्याहुः । रोदसी द्यावापृथिव्यौ । संपफालेव भिन्ने इव । एकवचनमार्षं । द्यावापृथिव्यौ रोदस्यौ द्यावाभूमी च रोदसी इत्यमरः ॥ ६-७ ॥**तिर्यक्च सह नक्षत्रैः** **संगतौ चन्द्रभास्करौ ।भास्कराम्शुभिरादीप्तं** **तमसा च समावृतम् ॥** **८** **॥प्रचकाशे तदाकाशमुल्काशतविदीपितम् ।अन्तरिक्षाच्च निर्घाता निर्जग्मुरतुलस्वनाः ॥** **९** **॥** तिर्यक्चेति श्लोकद्वयमेकान्वयम् ॥ चन्द्रभास्करौ नक्षत्रैः सह तिर्यग्वकं यथा भवति तथा सङ्गतौ तिर्यग्जग्मतुः । भयादिति भावः । आदीप्तं ईषद्दीप्तं । मन्दरश्मित्वात्तमसावृतत्वाच सूर्यस्येतिभावः । समावृतं सम्यगावृतं । उल्काशतविदीपितं । उत्कालक्षणमुक्तं वराहमिहिरेण उल्का शिरसि विशाला निपतन्ती वर्धते च तनुपुच्छा इति । निर्घातलक्षणं तेनैवोक्तं – पवनः पवनामिहतो गगनावनौ यदा समापतति । भवति तथा निर्घातः स च पापो दीर्घखगविरुतः इति ॥ ८–९ ॥**पुस्फुरुश्च घना दिव्या दिवि** **मारुतपङ्क्त्यः** **॥** **१०** **॥** पुस्फुरुः चेरुः । मारुतपङ्क्यः आवहोद्वहादिवातस्कन्धाः । दिव्याः श्लाघ्याः ॥ १० ॥**बभञ्ज च तदा वृक्षान् जलदानुद्वहन्नपि** **।अरुजम्श्चैव शैलाग्रान्शिखराणि बभञ्जनः ॥** **११** **॥** उद्वहन् ऊर्ध्वंनयन् । शैलाग्रान् पर्वताग्रप्रदेशान् । शिखराणि खण्डपर्वतान् । अरुजन् अपीडयत् । बहुवचनमार्षम् ॥ ११ ॥**दिविस्पृशो महामेघाः** **संगताः समहास्वनाः** **।मुमुचुर्वैद्युतानग्नीम्स्ते महाशनयस्तदा** **॥** **१२** **॥** ते वैद्युताग्नयः । तदा महाशनयोभवन् । अशनिस्वरूपं मिहिरेणोक्तं- अशनिः स्वनेन महता युक्ता नृगजाश्वतरूपशुमुखेषु । निपतति विदारयन्ती धरातलं चक्रसंस्थाना इति ॥ १२ ॥**यानि भूतानि दृश्यानि चुक्रुशुश्चाशनेः समम्** **।अदृश्यानि च भूतानि मुमुचुर्भैरवस्वनम्** **॥** **१३** **॥शिश्यिरे चाभिभूतानि** **संत्रस्तान्युद्विजन्ति च** **।संप्रविव्यथिरे चापि न च पस्पन्दिरे भयात्** **॥** **१४** **॥**
यानीत्यादि श्लोकद्वयमेकं वाक्यम् ॥ यानि भूतानि दृश्यानि मनुष्यादीनि । अदृश्यानि पिशाचादीनि । तानि सर्वाणि भूतानि संत्रस्तानि । अतएवोद्विजन्ति कम्पमानानि सन्ति । अशनेः समं अशनिस्वरसमं यथा तथा चुक्रुशुः तथा । भैरवस्वनं मुमुचुः । ततः शिशिरे सुप्तानि । सुप्तवद्भूमौ पतितानीत्यर्थः । तत्रापि संप्रविव्यथिरे चिन्तया दुःखितानि । भयान्न पस्पन्दिरे न चलितानि ॥ १३ – १४ ॥**सह** **भूतैः सतोयोर्मिः सनागः सहराक्षसः** **।सहसाभूत्ततो वेगाद्भीमवेगो महोदधिः** **॥** **१५** **॥** अथ समुद्रराजस्योत्थानं सूचयति — सहभूतैरित्यादिना ॥ ततो वेगात् पूर्वसर्गान्तोक्तांद्रामवेगात् । सहसा शरसन्धानसमय एव । भीमवेगोऽभूत् भीमप्रवाहवेगोऽभूत् । केवलशरमोक्षकृतात्क्षोभात् ब्रह्मास्त्रमोक्षारम्भे महान्क्षोभोऽभूदित्यर्थः ॥ १५ ॥**योजनं** **व्यतिचक्राम वेलामन्यत्र सम्प्लवात्** **।तं** **तथा समतिक्रान्तं** **नातिचक्राम राघवः ।समुद्धतममित्रघ्नो रामो नदनदीपतिम् ॥** **१६** **॥** वेगफलं दर्शयति-योजनमित्यादिना ॥ सार्धश्लोक एकान्वयः । संप्लवात् वारिपूरेण । वेलामन्यत्र वेलां विनेत्यर्थः । अथवा संप्लवादन्यत्र प्रलयं विना । बेलां योजनं योजन पर्यन्तं । व्यतिचक्राम अतिक्रान्तवान् । योजनमन्तजीर्णोऽभूदित्यप्याहुः । तं समतिक्रान्तं पलायमानं नातिचक्राम । पलायमानं प्रति शस्त्रप्रयोगरूपातिक्रमं न चकार ॥ १६ ॥****

**ततो मध्यात्समुद्रस्य सागरः स्वयमुत्थितः** **।  
उदयन्हि महाशैलान्मेरोरिव दिवाकरः** **॥** **१७** **॥**

समुद्रस्य मध्यात् उन्नतात् । स्वयं सागरः समुद्राभिमानिदेवता । दिवाकर इव बभावितिशेषः ॥ १७ ॥

**  
पन्नगैः सह दीप्तास्यैः समुद्रः प्रत्यदृश्यत** **।**

**स्निग्धवैदूर्यसङ्काशो जाम्बूनदविभूषितः** **॥** **१८** **॥**

जाम्बूनदं जम्बूनदीप्रभवं स्वर्णम् ॥ १८ ॥

**  
रक्तमाल्याम्बरधरः पद्मपत्रनिभेक्षणः** **।**

**सर्वपुष्पमयीं** **दिव्यां** **शिरसा धारयन्स्रजम् ॥** **१९** **॥**

रक्तमाल्यं रक्तवैकक्ष्यमाला ॥ १९ ॥**जातरूपमयैश्चैव तपनीयविभूषितैः** **।आत्मजानां** **च रत्नानां** **भूषितो भूषणोत्तमैः ॥** **२०** **॥** जातरूपमयैः आकरजसुवर्णप्रचुरैः । तपनीयविभूवितैः रत्नकीलनार्हद्रुतकनक -विभूषितैः । रत्नानां संबन्धिमिर्भूषणोत्तमैः ॥ २० ॥**धातुभिर्मण्डितः शैलो विविधैर्हिमवानिव ।एकावलीमध्यगतं** **तरलं** **पाण्डरप्रभम् ॥** **२१** **॥** एकावली मुक्तावली । तरलं नायकरत्नम् ॥ २१ ॥**विपुलेनोरसा बिभ्रत्कौस्तुभस्य सहोदरम् ।आघूर्णिततरङ्गौघःकालिकानिलसंकुलः ॥** **२२** **॥\[ देवतानां सुरुपाणां नानरूपाभिरीश्वरः ।गङ्गासिन्धुप्रधानाभिरापगाभिः समावृतः** **॥** **२३** **॥** **\]** आघूर्णितः चलितः । कालिका मेघपङ्क्तिः । मेघजालेपि कालिका इत्यमरः । तयाऽनिलेन च संकुलः क्षुमितः । मेघानिलौ समुद्रस्य सहचराविति प्रसिद्धिः ॥ २२-२३ ॥****

**उद्वर्तितमहाग्राहः संभ्रान्तोरगराक्षसः ।**

**सागरः समुपक्रम्य पूर्वमामन्त्र्य वीर्यवान्** **।  
अब्रवीत्प्राञ्जलिर्वाक्यं राघवं शरपाणिनम्** **॥** **२४** **॥**

उद्वर्तितेत्यादि सार्ध श्लोक एकान्वयः ॥ उद्वर्तितः उद्भामितः । समुपक्रम्य समुपागम्य । स्वसौजन्यं पुरस्कर्तुं पूर्वं आमन्त्र्य आहूय । प्रकृष्टो मूर्ध्नि कृतोञ्जलिः यस्यासौ प्राञ्जलिः । शरपाणिनमिति नकारान्तत्वमार्षं । स्वविरोधिनो मरुवासिनो रामेण घातयितुं स्वयं रावणभीतत्वेन तत्संहारक्षममस्य पराक्रमं परीक्षितुं च समुद्र एतावत्पर्यन्तं विलम्बितवानिति बोध्यम् ॥ २४ ॥



**पृथिवी वायुराकाशमापो ज्योतिश्च राघव** **।  
स्वभावे सौम्य तिष्ठन्ति शाश्वतं मार्गमाश्रिताः** **॥** **२५** **॥**

किं विभोस्तव मया कर्तव्यं किं गाधवं उत जलस्तम्भनं आहोस्वित्सेतुबन्धनानुकूल्यमित्याशंक्य न तावदाद्यः पक्ष इत्याह श्लोकद्वयेन – पृथिवीति ॥ सौम्य प्रसन्न । अनेनाञ्जलिकरणानन्तरमेव रामः प्रसन्न इति गम्यते । पृथिव्यादयः पञ्चपदार्थाः । शाश्वतं नित्यं । मार्गं मर्यादां । आश्रिताः सन्तः स्वभावे काठिन्यतिर्यग्गमनावकाशप्रदानागाधत्वोर्ध्वज्वलनादिस्वस्वभावे तिष्ठन्ति । स्वस्वभावं नातिका मन्तीत्यर्थः ॥ २५ ॥



**तत्स्वभावो ममाप्येष यदगाधोऽहमप्लवः** **।  
विकारस्तु भवेद्राध एतत्ते प्रवदाम्यहम्** **॥** **२६** **॥**

एषु कस्ते स्वभाव इत्यत आह — तदिति ॥ तत् तस्मात् । सर्वेषां पृथिव्यादीनां स्वस्वभावानतिलङ्घित्वात् । अहं अगाधः अप्लवः अलङ्घ्यश्चेति यत् एषः ममापि स्वभावः । तस्मादेवमेव मया स्थातव्यं । गाधःप्लवविषयोहमिति यत् एषः मम विकारः अन्यथाभावः । तथा मया न स्थातुं युक्तं । एतत् उक्तस्वरूपं ते प्रवदामि प्रावदं । प्रददामीति पाठेप्ययमेवार्थः । धातूनामर्थत्वात् ॥ २६ ॥



**न कामान्न च लोभाद्वा न भयात्पार्थिवात्मज** **।  
ग्राहनक्राकुलजलं स्तम्भयेयं कथंचन** **॥** **२७** **॥**

द्वितीयपक्षोप्यनुपपन्न इत्याह — न कामादिति ॥ कामात् अर्थेच्छया । लोभात् लब्धवस्तुत्यागासहिष्णुतया । भयात् दण्डभयात् । पार्थिवात्मजेत्यनेन सर्वमर्यादास्थापकोसीति द्योतयति । न स्तम्भयेयं पीडाकरत्वादिति भावः ॥ २७ ॥



**विधास्ये राम येनापि विषहिष्ये ह्यहं तथा** **।  
ग्राहा न प्रहरिष्यन्ति यावत्सेना तरिष्यति** **।**

**हरीणां** **तरणे राम करिष्यामि यथा** **स्थलम्** **॥** **२८** **॥** तृतीयं तु पक्षं कक्षीकरोमीत्याह-विधास्य इत्यादिसार्धश्लोकेन ॥ येन यथाहं विषहिष्ये शक्ष्यामि । तथा विधास्ये । किं तच्छक्यमित्यपेक्षायामाह- माहेत्यादि ॥ यावत्सेना तरिष्यति तावत् ग्राहा न प्रहरिष्यन्ति । जलेपि हि केचिद्गमिष्यन्ति । हरीणां तरणे विषये । यथा स्थलं भवति यथा सेतुमार्गो भवति । तथा करिष्यामि । सेतुबन्धद्रव्यापकर्षणादिविघ्नं न करिष्यामीत्यर्थः ॥ २८ ॥**तमब्रवीत्तदा राम** **उद्यतो हि नदीपते** **।अमोघोयं** **महाबाणः कस्मिन्देशे निपात्यताम्** **॥** **२९** **॥** उद्यतः कृतसंधानः ॥ २९ ॥**रामस्य वचनं** **श्रुत्वा** **तं** **च दृष्ट्वा महाशरम्** **।महोदधिर्महातेजा राघवम् वाक्यमब्रवीत्** **॥** **३०** **॥** महातेजाः स्वामिमतलाभेन जनितकान्तिः ॥ ३० ॥**उत्तरेणावकाशोऽस्ति कश्चित्पुण्यतरो मम** **।द्रुमकुल्य इति ख्यातो लोके ख्यातो यथा भवान्** **॥** **३१** **॥** उत्तरेण समीपवर्तिन्युत्तरभागे । एनबन्यतरस्यामदूरेऽपञ्चम्याः इत्येनपू । ममावकाशः मध्यप्रदेशइत्यर्थः । पुण्यतमः चारुतमः। पुण्यं तु चार्वपि इत्यमरः । द्रुमेषु कुल्या यस्यासौ द्रुमकुल्यः । कुल्याल्पा कृत्रिमा सरित् इत्यमरः ॥ ३१ ॥**उग्रदर्शनकर्माणो बहवस्तत्र दस्यवः** **।आभीरप्रमुखाः पापाः पिबन्ति सलिलं** **मम** **॥** **३२** **॥** उग्रे दर्शनकर्मणी येषां ते उग्रदर्शनकर्माणः । दस्यवः शत्रवः । दस्युशात्रवशत्रवः इत्यमरः । दस्यवः चोरा वा । आभीराः महाशूद्राः ॥ ३२ ॥**तैस्तु संस्पर्शनं** **प्राप्तैर्न** **सहे पापकर्मभिः** **।अमोघः क्रियताम् राम तत्र तेषु शरोत्तमः** **॥** **३३** **॥**
तत्र द्रुमकुल्ये । तेषु आभीरप्रमुखेषु ॥ ३३ ॥**तस्य तद्वचनम् श्रुत्वा सागरस्य** **स राघवः** **।मुमोच** **तं** **शरं** **दीप्तं** **वीरः** **सागरदर्शनात्** **॥** **३४** **॥** सागरदर्शनात् सागरमतेन । यद्वा अङ्गुल्या निर्दिश्य सागरेण प्रदर्शनात् ॥ ३४ ॥**तेन** **तं मरुकान्तारं** **पृथिव्याम्** **खलु** **विश्रुतम्** **।निपातितः शरो यत्र वज्राशनिसमप्रभः** **॥** **३५** **॥** तेन शरमोक्षणेन ॥ ३५ ॥**ननाद च तदा तत्र वसुधा शल्यपीडिता** **।तस्माद्बाणमुखात्तोयमुत्पपात रसातलात्** **॥** **३६** **॥** ननाद जलनिर्गमेनेति भावः । व्रणमुखात् व्रणमुखद्वारेण ॥ ३६ ॥**स बभूव तदा कूपो व्रण इत्यभिविश्रुतः** **।सततम् चोत्थितम् तोयम् समुद्रस्येव दृश्यते ।अवदारणशब्दश्च दारुणः समपद्यत** **॥** **३७** **॥** सः व्रणमुखं । व्रणकूप इत्यभिविश्रुतो बभूव । सततमिति । तस्येति शेषः । अवदारणशब्दः बाणस्येति शेषः ॥ ३७ ॥**तस्मात्तद्बाणपातेन** **त्वपः कुक्षिष्वशोषयत्** **॥** **३८** **॥** तस्मादित्यर्थम् ॥ तद्बाणपातेन तस्य बाणस्य पातेन । कुक्षिषु अवटेषु । स्थिता अपः पूर्वं पापस्पृष्टानि जलानि । तस्मात् द्रुमकुल्यात् । अशोषयत् न्यवारयदित्यर्थः ॥ ३८ ॥**विख्यातं** **त्रिषु लोकेषु मरुकान्तारमेव** **तत्** **।शोषयित्वा तु तमः** **कुक्षिम् रामो दशरथात्मजः ।वरं** **तस्मै ददौ विद्वान्मरवेऽमरविक्रमः** **॥** **३९** **॥** पूर्वं रामबाणपातेन पृथिव्यां विश्रुतत्वमुक्तं संप्रति विरोधिनिरसनात् त्रिषु लोकेषु विख्यातत्वमाह — विख्यातमिति मरुकान्तारमेव मरुकान्तारनामैव । विख्यातं प्रसिद्धमभूदित्यर्थः । कुक्षि समुद्रमध्यप्रदेशं । मरुकान्तारं शोषयित्वा दुग्ध्वा । कथं मनुष्यत्वं भावयतो वरदानमित्यत्राह–अमरविक्रम इति । सत्येन लोकाञ्जयति इति न्यायेन वशीकृतसर्वलोकइत्यर्थः ॥ ३९ ॥**पशव्यश्चाल्परोगश्च फलमूलरसायुतः ।बहुस्नेहो बहुक्षीरः सुगन्धिर्विविधौषधः ॥** **४०** **॥एवमेतैर्गुणैर्युक्तो बहिभिः सततं** **मरुः ।रामस्य वरदानाच्च शिवः पन्था बभूव ह** **॥** **४१** **॥तस्मिन्दग्धे तदा कुक्षौ समुद्रः सरितां** **पतिः ।राघवं** **सर्वशास्त्रज्ञमिदं** **वचनमब्रवीत्** **॥** **४२** **॥** वरं सिद्धिमुखेन दर्शयति श्लोकद्वयेन–पशव्य इत्यादि ॥ पशव्यः पशुभ्यो हितः पशुपभोग्यबालतृणादिसमृद्ध इत्यर्थः । अल्परोगः आरम्भ एव विनष्टरोगः । रसः मधु । आयुतः समन्तायुक्तः । स्नेहः घृतं । औषधं ओषधिसमूहः । एवमेतैः एवंप्रकारैः । गुणैः भोग्यैः । युक्तः संयुतः । शिवः पन्थाः शोभनप्रदेश इत्यर्थः ॥ ४० – ४२ ॥****

**अयं सौम्य नलो नाम तनुजो विश्वकर्मणः** **।  
पित्रा दत्तवरः श्रीमान्प्रतिमो विश्वकर्मणा** **॥** **४३**

एवं सेतुनिर्माणानुकूलं स्थास्यामीत्युक्तवान् संप्रति वरदानसन्तुष्टो वाक्सहायमाचरति – अयमिति ॥ दत्तवरः मत्तुल्यः पुत्रस्ते भविष्यतीति मात्रे दत्तवरः ॥ ४३ ॥



**एष सेतुं महोत्साहः करोतु मयि वानरः** **।  
तमहं धारयिष्यामि तथा ह्येष यथा पिता** **॥** **४४** **॥**

तं सेतुं । तथा ह्येष यथा पितेति । पितां यथा यादृशशक्तिमान् तादृशोयमित्यर्थः ॥ ४४ ॥



**एवमुक्त्वोदधिर्नष्टः समुत्थाय नलस्तदा** **।  
अब्रवीद्वानरश्रेष्ठो वाक्यं रामं महाबलः** **॥४५** **॥**

उदधिः नष्टः अन्तर्हितः ॥ ४५ ॥



**अहं सेतुं करिष्यामि विस्तीर्णे वरुणालये** **।  
पितुः सामर्थ्यमास्थाय तत्त्वमाह महोदधिः** **॥** **४६** **॥**

पितुः सामर्थ्यं पित्रा दत्तं सामर्थ्यम् ॥ ४६ ॥



**दण्ड एव वरो लोके पुरुषस्येति मे मतिः ।**

**धिकूक्षमामकृतज्ञेषु सान्त्वं दानमथापि वा ॥** **४७** **॥**

अथ वानरान्प्रत्याह – दण्ड इत्यादि श्लोकद्वयेन ॥ अतो राघवायेति परोक्षनिर्देशः । हिमवान्मन्दरो मेरुरित्यादिवत् । मध्ये कविवाक्यं वा । दण्ड एव परः समीचीनोपायः । क्षमां सान्त्वं साम दानं वा धिक् । क्षमादयो नोपाया इत्यर्थः ॥ ४७ ॥



**अयं** **हि** **सागरो भीमः सेतुकर्मदिदृक्षया ।ददौ दण्डभयाद्गाधं** **राघवाय महोदधिः ॥** **४८** **॥** उक्तेर्थे हेतुमाह-अयं हीति ॥ हि यस्मात्सागरः सगरखानितः । प्रत्युपकारानभिज्ञ इत्यर्थः । दण्डभयात् सेतुकर्मदिदृक्षया गाधं ददावि त्यन्वयः । सेतुकर्मदिदृक्षा च दण्डभयादेवास्य जातेत्यर्थः ॥ ४८ ॥



**मम मातुर्वरो दत्तो मन्दरे विश्वकर्मणा** **।**

**\[मया तु सदृशः पुत्रस्तव देवि भविष्यति ।\]  
औरसस्तस्य पुत्रोऽहं सदृशो विश्वकर्मणा** **॥** **५९** **॥**

पूर्वोक्तस्वपितृतुल्य सामर्थ्यलाभस्य हेतुं दर्शयति—ममेति ॥ मया सदृशः पुत्रस्तव भविष्यतीत्येवंरूपो वरः । अयं चार्थः औरसस्तस्य पुत्रोहं सदृशो विश्वकर्मण इत्यनुवादात्सिद्धः ॥ ४९ ॥



**स्मारितोऽस्म्यहमेतेन तत्त्वमाह महोदधिः** **।**

**न चाप्यहमनुक्तो वै प्रब्रूयामात्मनो गुणान्** **॥** **५०** **॥**

तर्ह्येतावत्पर्यन्तं किमर्थं नोक्तवानसीत्यत्राह—स्मारित इति ॥ एतेन समुद्रेण । अनुक्तौ निमित्तान्तरमप्याह-नचेति । अनुक्तः अन्येनानुक्तः । स्वेनैवोक्तो महाकर्मारम्भे विश्वासो न भवेदिति भावः ॥ ५० ॥



**समर्थश्चाप्यहं सेतुं कर्तुं वै वरुणालये ।  
काममद्यैव बध्नन्तु सेतुं वानरपुङ्गवाः** **॥** **५१** **॥**

न केवलमुक्तिमात्रं समर्थश्चापीत्याह – समर्थश्चेति ॥ बघ्नन्तु बन्धनाय शिलादिकमानयन्त्वित्यर्थः ॥ ५१ ॥



**ततोतिसृष्टा** **रामेण सर्वतो हरियूथपाः** **।  
अभिपेतुर्महारण्यं हृष्टाः शतसहस्रशः** **॥** **५२** **॥**

अतिसृष्टाः नियुक्ताः ॥ ५२ ॥



**ते नगान्नगसङ्काशाः शाखामृगगणर्षभाः** **।  
बभञ्जुर्वानरास्तत्र प्रचकर्षुश्च सागरम्** **॥** **५३** **॥** नगान् वृक्षान् । नगसंकाशाः गिरिसंकाशाः । वानराधिपतित्वेपि मनुष्यत्वं संभवति निषादस्थपत्यधिकरणपूर्वपक्षन्यायादत आह-वानरा इति । तत्र तदानीं । प्रचकर्षुः आनयन्ति स्म ॥ ५३ ॥****

**ते सालैश्चाश्वकर्णैश्च धवैर्वंशैश्च वानराः** **।  
कुटजैरर्जुनैस्तालैस्तिलकैस्तिमिशैरपि** **॥** **५४** **॥**

**बिल्वकैः सप्तपर्णैश्च कर्णिकारैश्च पुष्पितैः** **।  
चूतैश्चाशोकवृक्षैश्च सागरं समपूरयन्** **॥** **५५** **॥**

सेतुबन्धनसाह्यकृतां वृक्षाणां कृतार्थतां व्यवयितुं तान् परिगणयति — श्लोकद्वयेन ते सालैरित्यादिना ॥ ५४–५५ ॥



**समूलांश्च विमूलांश्च पादपान्हरिसत्तमाः** **  
इन्द्रकेतूनिवोद्यम्य प्रजह्रुर्हरयस्तरून्** **॥** **५६** **॥**

अथैषामानयनशै व्यमाह – समूलानिति ॥ हरयस्तरूनित्युत्तरशेषः ॥ ५६ ॥



**तालान्दाडिमगुल्माम्श्च नारिकेलविभीतकान्** **।बकुलान्खदिरान्निम्बान्समाजह्रुः समन्ततः ॥** **५७** **॥** वृक्षेषून्मूलितेषु गुल्मादीनाज ह्रुरित्याह तालानिति ॥ तालान् क्षुद्रतालान् । खदिरान् अरिमेदकान् ॥ ५७ ॥**हस्तिमात्रान्महाकायाः पाषाणाम्श्च महाबलाः** **।पर्वताम्श्च समुत्पाट्य यन्त्रैः परिवहन्ति च** **॥** **५८** **॥** भूरुहेषु लुप्तेषु पाषाणपर्वतादीनाजद्दुरित्याह– हस्तीति ॥ हस्तिमात्रान् गजप्रमाणान् । प्रमाणे द्वयसचूदघ्रञ्मात्रचः इति मात्रच्प्रत्ययः । यत्रैः शकटादिभिः ॥ ५८ ॥



**प्रक्षिप्यमाणैरचलैः सहसा जलमुद्धतम्** **।  
समुत्पतितमाकाशमुपासर्पत्ततस्ततः** **॥** **५९** **॥**

उद्धतं उत्पतितं । आसीत् । समुत्पतितं सत् आकाशं ततस्ततः तत्र तत्र । उपासर्पत् प्रससार ॥ ५९ ॥**समुद्रम् क्षोभयामासुर्वानराश्च** **समन्ततः** **।\[आप्लवन्तः प्लवन्तश्च गर्जन्तश्च प्लवङ्गमाः ।\]सूत्राण्यन्ये प्रगृह्णन्ति ह्यायतम् शतयोजनम्** **॥** **६०** **॥** सूत्राणि शतयोजनं व्यायतं आकृष्टं यथा भवति तथा । प्रगृह्णन्ति प्रागृहन् । आर्जवार्थं व्यत्ययेन लकारः ॥ ६० ॥**नलश्चक्रे महासेतुं** **मध्ये नदनदीपतेः** **।स तदा क्रियते सेतुर्वानरैर्घोरकर्मभिः** **॥** **६१** **॥**
घोरकर्मभिः युगपदनेकपर्वतानयनकर्मभिः । तथा नलक्रियानुसारेण ॥ ६१ ॥**दण्डानन्ये प्रगृह्णन्ति विचिन्वन्ति तथापरे** **॥** **६२** **॥** दण्डान् सूत्रबद्धदण्डान् । वानरत्वराकरणदण्डान्वा । विचिन्वन्ति विशेषेण चयनं कुर्वन्ति । नलबद्धसेतोरुपरि शिलाश्रितवन्त इत्यर्थः ॥ ६२ ॥**वानराः** **शतशस्तत्र रामस्याज्ञापुरःसराः** **।मेघाभैः पर्वताग्रैश्च तृणैः काष्ठैर्बबन्धरे ॥** **६३** **॥** बबन्धिरे सेतुप्रदेशानिति शेषः ॥ ६३ ॥**पुष्पिताग्रैश्च तरुभिः सेतुम् बध्नन्ति वानराः** **॥** **६४** **॥** पुष्पितामैरिति । मार्दवार्थमुपरि बबन्धुरित्यर्थः ॥ ६४ ॥**पाषाणाम्श्च गिरिप्रख्यान् गिरीणाम् शिखराणि च** **।दृश्यन्ते परिधावन्तो गृह्य** **वारणसन्निभाः** **॥** **६५** **॥** अथ वानराणां पर्वतानयनं वर्णयति- पाषाणांश्चेति ॥ गृह्य गृहीत्वा ॥ ६५ ॥**शिलानां** **क्षिप्यमाणानां** **शैलानां** **च** **निपात्यताम्** **।बभूव तुमुलः शब्दस्तदा तस्मिन्महोदधौ** **॥** **६६** **॥\[सहेलं हनुमाञ्शैलं यंयं विपुलमाक्षिपत् ।तंतं कर्ण वामेन सलीलं जगृहे नलः** **\]** **॥** **६७** **॥**निपात्यतां आर्षं परस्मैपदं । तुमुलः संकुलः ॥ ६६—६७ ॥**कृतानि प्रथमेनाह्ना योजनानि चतुर्दश** **।प्रहृष्टैर्गजसंकाशैस्त्वरमाणैः प्लवङ्गमैः** **॥** **६८** **॥** कृतानीति । चतुर्दशयोजनपरिमितः सेतुर्बद्ध इत्यर्थः । एवमुत्तरेष्वपि योज्यम् ॥ ६८ ॥**द्वितीयेन तथा ताह्ना योजनानि** **तु विंशतिः ।कृतानि** **प्लवगैस्तूर्णम् भीमकायैर्महाबलैः** **॥** **६९** **॥अह्ना तृतीयेन तथा योजनानि** **कृतानि** **तु** **।त्वरमाणैर्महाकयैरेकविंशतिरेव च** **॥** **७०** **॥चतुर्थेन तथा चाह्ना द्वाविंशतिरथापि** **च** **।योजनानि महावेगैः कृतानि त्वरितैस्तु तैः** **॥** **७१** **॥** द्वितीयेनेति । प्रतिदिनं योजनाधिक्यमुत्साहातिरेकात् ॥ ६९–७१ ॥**पञ्चमेन तथा चाह्ना प्लवगैः क्षिप्रकारिभिः** **।योजनानि त्रयोविंशत्सुवेलमधिकृत्य वै ।\[प्रहृष्टैर्गिरिसंकाशैस्त्वरमाणैः प्लवङ्गमैः\]** **॥** **७२** **॥** त्रयोविंशत् त्रयोविंशतिः । आर्षो व्यत्ययः । अधिकृत्य अवधिं कृत्वा ॥ ७२ ॥**स वानरवरः श्रीमान्विश्वकर्मात्मजो बली** **।बबन्ध सागरे सेतुम् यथा चास्य पिता** **तथा ॥** **७३** **॥** अस्य पिता यथा यादृशशक्तिविशिष्टः । तथा तादृशशक्तिविशिष्ट इत्यर्थः ॥ ७३ ॥****

**स नलेन कृतः सेतुः सागरे मकरालये** **।  
शुशुभे सुभगः श्रीमान्स्वातीपथ इवाम्बरे** **॥** **७४** **॥**

**ततो देवाः सगन्धर्वाः सिद्धाश्च परमर्षयः** **।**

**आगम्य गगने तस्थुर्द्रष्टुकामास्तदद्भुतम् ॥** **७५** **॥**

सुभगः शोभनमाहात्म्यवान् । स्वातीपथः छायापथः । स्वातीवीथिर्वा । साचाकाशे सूर्यादीनां मध्यमार्गे मध्यमावीथिः । तदुक्तं वायुपुराणे – सूर्यादीनां त्रयो मार्गा दक्षिणोत्तरमध्यमाः इति प्रक्रम्य तथा द्वे चापि फल्गुन्या मघा चैषार्षभी मता । हस्तश्चित्रा तथा स्वाती मध्यवीथ्यभिविश्रुता ॥ ज्येष्ठा विशाखानूराधा वीथीराजगवीं मता । एतास्तु वीथयस्तिस्रो मध्यमो मार्ग उच्यते इति ॥ ७४–७५ ॥



**दशयोजनविस्तीर्णं शतयोजनमायतम्** **।**

**ददृशुर्देवगन्धर्वा नलसेतुम् सुदुष्करम्** **॥** **७६** **॥** नलसंबन्धी सेतुर्नलसेतुः तम् ॥ ७६ ॥****

**आप्लवन्तः प्लवन्तश्च गर्जन्तश्च प्लवङ्गमाः** **॥** **७७** **॥**

निर्विघ्नसेतुबन्धेन जातं वानरहर्षं दर्शयति-आप्लवन्त इति ॥ अर्धमेकं वाक्यं । आप्लवन्तः आभिमुख्येन प्लवन्तः दूरं प्लवन्तः । आसन्निति शेषः ॥ ७७ ॥

**  
तदचिन्त्यमसह्यं च अद्भुतं लोमहर्षणम्** **।  
ददृशुः सर्वभूतानि सागरे सेतुबन्धनम्** **॥** **७८** **॥**

अचिन्त्यं इतः पूर्वं मनसापि चिन्तयितुमनर्हं । असह्यं कस्यापि यत्नाविषयं । अद्भुतं आश्चर्यकरं । रोमहर्षणं पुलकावहम् ॥ ७८ ॥



**तानि कोटिसहस्राणि वानराणां महौजसाम्** **।  
बध्नन्तः सागरे सेतुं जग्मुः पारं महोदधेः** **॥** **७९** **॥**

सेतुं बघ्नन्तः सेतुबन्धनसहकारिणः ॥ ७९ ॥



**विशालः सुकृतः श्रीमान्सुभूमिः सुसमाहितः** **।  
अशोभत महासेतुः सीमन्त इव सागरे** **॥** **८०** **॥**

सुकृतः दृढतया कृतः सुकृतकरो वा । श्रीमान् ऋजुत्वेन कान्तिमान् । सुभूमिः निम्नोन्नतत्वरहितः । सुसमाहितः निर्विवरः ॥ ८० ॥



**ततः** **पारे समुद्रस्य गदापाणिर्विभीषणः** **।  
परेषामभिघातार्थमतिष्ठत्सचिवैः सह** **॥** **८१** **॥**

पारे दक्षिणतीरे ॥ ८१ ॥



**सुग्रीवस्तु ततः प्राह रामं** **सत्यपराक्रमम् ।हनुमन्तम् त्वमारोह अङ्गदं** **चापि** **लक्ष्मणः** **॥** **८२** **॥** लक्ष्मण इत्यत्र आरोहत्विति पुरुषविपरिणामः कर्तव्यः ॥ ८२ ॥**अयं** **हि विपुलो वीर सागरो मकरालयः ।**

**वैहायसौ युवामेतौ वानरौ** **तारयिष्यतः** **॥** **८३** **॥**

**अग्रतस्तस्य सैन्यस्य श्रीमान्रामः सलक्ष्मणः** **।  
जगाम धन्वी धर्मात्मा सुग्रीवेण समन्वितः** **॥** **८४** **॥**

आरोहणहेतुमाह-अयमिति ॥ विपुलः शतयोजनसंपद्भ्यां गमने बहुकालविलम्बो भविष्यतीति भावः । वैहायसौ अपादचारिणौ । इति सुग्रीवः प्राहेति पूर्वेणान्वयः ॥ ८३-८४ ॥



**अन्ये मध्येन गच्छन्ति पार्श्वतोऽन्ये प्लवङ्गमाः** **।  
सलिले प्रपतन्त्यन्ये मार्गमन्ये न लेभिरे** **॥** **८५** **॥**

न लेभिरे मार्गालाभात्तीर एव कंचित्कालं स्थिता इत्यर्थः ॥ ८५ ॥

**  
के चिद्वैहायसगताः सुपर्णा इव पुप्लुवुः** **॥** **८६** **॥**

केचिदित्यधमेकं वाक्यम् ॥ वैहायसं विहाय संबन्धि गतं गमनं येषां ते तथोक्ताः । सुपर्णाः गरुडाः ॥ ८६ ॥



**घोषेण महता** **तस्य सिन्धोर्घोषं समुच्छ्रितम्** **  
भीममन्तर्दधे भीमा तरन्ती हरिवाहिनी** **॥** **८७** **॥**

अन्तर्दधे तिरश्चकार ॥ ८७ ॥



**वानराणां हि सा तीर्णा वाहिनी नल सेतुना** **।  
तीरे निविविशे राज्ञा बहुमूलफलोदके** **॥** **८८** **॥**

वानराणां राज्ञो वाहिनीत्यन्वयः । राज्ञेति पाठे राज्ञा सुग्रीवेण सहेत्यर्थः । तीरे दक्षिणतीरे ॥ ८८ ॥



**तदद्भुतं राघव कर्म दुष्करं** **समीक्ष्य देवाः सह सिद्धचारणैः** **।  
उपेत्य रामं सहिता महर्षिभिः** **समभ्यषिञ्चन्सुशुभैर्जलैः पृथक्** **॥** **८९** **॥**

इत्थमकुण्ठदशकण्ठकण्ठाटवीत्रुटननिदर्शनभूतं सेतुनिर्माणनैपुण्यमालोक्य समुपजातमानन्दसन्दोहमा रावणनिबर्हणादनुद्घाटनीयमप्यन्तर्नियन्तुमशक्नुवन्तस्ता दृशहर्षप्रकर्षबलात्कारेण देवा यथोचितं राममपूजयन्नित्याह- तदित्यादिना श्लोकद्वयेन ॥ दुष्करं रामादन्यैर्मनसापि कर्तुमशक्यं पृथक्प्रत्येकं समभ्यषिञ्चन् ॥ ८९ ॥



**जय** **स्वशत्रून्नरदेव मेदिनीं** **ससागरां पालय शाश्वतीः समाः** **।  
इतीव रामं नरदेवसत्कृतं** **शुभैर्वचोभिर्विविधैरपूजयन्** **॥** **९०** **॥**

जयेति च्छेदः । स्वशत्रून आश्रितशत्रूणामेवास्य शत्रुत्वादिति भावः । नरदेवसत्कृतं नरैश्च देवैश्च सत्कृतं । अपूजयन् अस्तुवन् । स्तुतिर्हि वाचिका पूजा ॥ ९० ॥

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **द्वाविंशः** **सर्गः** **॥** **२२** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने द्वाविंशः सर्गः ॥ २२ ॥**
