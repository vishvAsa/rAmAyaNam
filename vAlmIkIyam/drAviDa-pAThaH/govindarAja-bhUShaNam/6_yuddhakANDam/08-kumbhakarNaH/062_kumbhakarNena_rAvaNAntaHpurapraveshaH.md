+++
title = "०६२ कुम्भकर्णेन रावणान्तःपुरप्रवेशः"
title_english = "062 Kumbhakarna enters the abode of Ravana"

+++
**श्रीमद्रामायणे वाल्मीकीये आदिकाव्ये युद्धकाण्डे द्विषष्टितमः सर्गः**


<details><summary>विषयाः</summary>

कुंभकर्णेन रावणगृहमेत्यतच्चरणप्रणामपूर्वकं सपरिष्वङ्गतद्दत्तवरासने समुपवेशनम् ॥ १ ॥ रावणेनतंप्रति प्रकृतनिस्त्रिलवृत्तान्तनिवेदनपूर्वकं रामादिविजयेननिजरक्षणप्रार्थना ॥ २ ॥

</details>




**स तु राक्षसशार्दूलो निद्रामदसमाकुलः ।**

**राजमार्गं श्रिया जुष्टं ययौ विपुलविक्रमः ॥ १ ॥**

**राक्षसानां सहस्रैश्च वृतः परमदुर्जयः ।**

**गृहेभ्यः पुष्पवर्षेण कीर्यमाणस्तदा ययौ ॥ २ ॥**

अथ कुम्भकर्णं प्रति रावणस्य सान्त्ववचनं द्विषष्टितमे – स त्वित्यादि निद्रामदसमाकुलः निद्रया अकालोत्थितत्वेनानुवर्तमानया मदेन मद्यपानकृतेन च समाकुलः । गृहेभ्यः । निर्गतेनेति शेषः ॥ १ – २ ॥



**स हेमजालविततं भानुभास्वरदर्शनम् ।**

**ददर्श विपुलं रम्यं राक्षसेन्द्रनिवेशनम् ॥ ३ ॥**

हेमजालविततं स्वर्णमयगवाक्षविततं । भानुभास्वरदर्शनं दृश्यत इति दर्शनं रूपं । भानुवत्प्रकाशमानमित्यर्थः ॥ ३ ॥



**स तत्तदा सूर्य इवाभ्रजालं प्रविश्य रक्षोऽधिपतेर्निवेशम् ।**

**ददर्श दूरेग्रजमासनस्थं स्वयंभुवं शक्र इवासनस्थम् ॥ ४ ॥**

**भ्रातुः स भवनं गच्छन्रक्षोगणसमन्वितम् ।**

**कुंभकर्णः पदन्यासैरकम्पयत मेदिनीम् ॥ ५ ॥**

**सोभिगम्य गृहं भ्रातुः कक्ष्यामभिविगाह्य च ।**

**ददर्शोद्विग्नमासीनं विमाने पुष्पके गुरुम् ॥ ६ ॥**

दूरे कक्ष्यान्तरप्रदेशे । ददर्श । उन्नतपुष्पकवत्त्वादितिभावः ॥ ४-६ ॥



**अथ दृष्ट्वा दशग्रीवः कुंभकर्णमुपस्थितम् ।**

**तूर्णमुत्थाय संहृष्टः सन्निकर्षमुपानयत् ॥ ७ ॥**

सन्निकर्ष समीपम् ॥ ७ ॥



**अथासीनस्य पर्यङ्के कुंभकर्णो महाबलः ।**

**भ्रातुर्ववन्दे चरणौ किं कृत्यमिति चाब्रवीत् ॥ ८ ॥**

**उत्पत्य चैनं मुदितो रावणः परिषस्वजे ।**

**स भ्रात्रा संपरिष्वक्तो यथावच्चाभिनन्दितः ॥ ९ ॥**

**कुंभकर्णः शुभं दिव्यं प्रतिपेदे वरासनम् ।**

**स तदासनमाश्रित्य कुंभकर्णो महाबलः ॥**

**संरक्तनयनः कोपाद्रावणं वाक्यमब्रवीत् ॥ १० ॥**

कृत्यं मया कर्तव्यम् ॥ ८-१० ॥



**किमर्थमहमादृत्य त्वया राजन्विबोधितः ।**

**शंस कस्माद्भयं तेऽस्ति कोऽद्य प्रेतो भविष्यति ॥ ११ ॥**

आदृत्य स्थितेनेति शेषः । शंसेति । तमिति शेषः । प्रेतो भविष्यति मृतो भविष्यति ॥ ११ ॥



**भ्रातरं रावणः क्रुद्धं कुंभकर्णमवस्थितम् ।**

**ईषत्तु परिवृत्ताभ्यां नेत्राभ्यां वाक्यमब्रवीत् ॥ १२ ॥**

ईषत्परिवृत्ताभ्यामित्यनेन ईषत्कोपो लक्ष्यते ॥ १२ ॥



**अद्य ते सुमहान्कालः शयानस्य महाबल ।**

**सुखितस्त्वं न जानीषे मम रामकृतं भयम् ॥ १३ ॥**

ईषत्त्वमेव विवृणोति – अद्येत्यादिना ॥ सुमहान्कालः नवदिनपरिमितः । गत इति शेषः ॥ १३ ॥



**एष दाशरथी रामः सुग्रीवसहितो बली ।**

**समुद्रं सबलस्तीर्त्वा मूलं नः परिकृन्तति ॥ १४ ॥**

मूलं मूलबलं । परिकृन्तति बाधतइत्यर्थः ॥ १४ ॥



**हन्त पश्यस्व लङ्कायां वनान्युपवनानि च ।**

**सेतुना सुखैमागम्य वानरैकार्णवीकृतम् ॥ १५ ॥**

**ये रक्षसां मुख्यतमा हतास्ते वानरैर्युधि ।**

**वानराणां क्षयं युद्धे न पश्यामि कदाचन ॥ १६ ॥**

**न चापि वानरा युद्धे जितपूर्वाः कदाचन ॥ १७ ॥**

मूलकृन्तनमुपपादयति-हन्तेति ॥ लङ्कायां वनान्युपवनानि च सर्वं । सेतुना सुखमागम्य स्वनिर्मितसेतुमात्रेण सुखमागम्य । रामेण । वानरैकार्णवीकृतं वानररूपैकार्णवीकृतं । पश्यस्व । आत्मनेपदमार्ष । यद्वा स्वलङ्कायामिति च्छेदः आत्मीयलङ्काद्वीपइत्यर्थः ॥ १५-१७ ॥



**तदेतद्भयमुत्पन्नं त्रायस्वेमां महाबल ।**

**नाशय त्वमिमानद्य तदर्थं बोधितो भवान् ॥ १८ ॥**

तदेतत् एतादृशं । भयमुत्पन्नं । अस्माद्भयादिमां पुरीं त्रायस्व । इमान् वानरान् नाशय । तदर्थं नाशनार्थम् ॥ १८ ॥



**सर्वक्षपितकोशं च स त्वमभ्यवपद्य माम् ।**

**त्रायस्वेमां पुरीं लङ्कां बालवृद्धावशेषिताम् ॥ १९ ॥**

सर्वक्षपितकोशं क्षपितसर्वैश्वर्य । कोशोस्त्री कुङ्भले खड्गपिधानेर्थौघदिव्ययोः इत्यमरः । अभ्यवपद्य जानीहीत्यर्थः । बालवृद्धावशेषितामित्यतिशयोक्तिः । मूलबलाद्युत्सादनस्य वक्ष्यमाणत्वात् ॥ १९ ॥



**भ्रातुरर्थे महाबाहो कुरु कर्म सुदुष्करम् ।**

**मयैवं नोक्तपूर्वो हि कच्चिद्भातः परंतप ॥ २० ॥**

कच्चिदिति प्रश्ने । कदाचिदपि नोक्तपूर्वोसीत्यर्थः । कश्चिदिति पाठे त्वदन्यः कश्चिदपि नैवमुक्तपूर्वइत्यर्थः ॥ २० ॥



**त्वय्यस्ति तु मम स्नेहः परा संभावना च मे ।**

**दैवासुरेषु युद्धेषु बहुशो राक्षसर्षभ ।**

**त्वया देवाः प्रतिव्यूह्य निर्जितास्चासुरा युधि ॥ २१ ॥**

दिति संभावना आदरः । दैवासुरेषु देवासुरसंबन्धिषु । प्रतिव्यूह्य विभज्य । असुराः असुराअपीत्यर्थः ॥ २१ ॥



**तदेतत्सर्वमातिष्ठ वीर्यं भीमपराक्रम ।**

**न हि ते सर्वभूतेषु दृश्यते सदृशो बली ॥ २२ ॥**

आतिष्ठ अवलम्बस्व ॥ २२ ॥



**कुरुष्व मे प्रियहितमेतदुत्तमं यथाप्रियं प्रियरण बान्धवप्रिय ।**

**स्वतेजसा विधम सपत्नवाहिनीं शरद्धनं पवन इवोद्यतो महान् ॥ २३ ॥**

यथाप्रियं यथास्नेहं । आवयोः प्रीत्यनुरूपमित्यर्थः ॥ २३ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विषष्टितमः सर्गः ॥ ६२ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने द्विषष्टितमः सर्गः ॥ ६२ ॥**
