+++
title = "०७४ हनुमता हिमालयप्रयाणम्"
title_english = "074 Hanuma s journey to Himalayas"

+++
**श्रीमद्रामायणे वाल्मीकीये आदिकाव्ये युद्धकाण्डे चतुःसप्ततितमः सर्गः**


<details><summary>विषयाः</summary>

विभीषणेनेन्द्रजिदस्त्रबद्धमुग्धसेनासमाश्वासनपूर्वकं हनुमतासहोल्कापाणिनासता सेनामध्येऽन्वेषणेनजांबवदन्तिकोपसर्पणम् ॥ १ ॥ विभीषणेनकुशलंपृष्टेनजांबवता तंप्रति मन्दस्वरेणहनुमत्कुशलप्रश्ने हनुमताजांबवन्तंप्रति सप्रणाममात्मनोऽभिमतकरणेनियोजन -प्रार्थना ॥ २ ॥ तेन तंप्रति सराघवहरिसेनासमुज्जीवनाय हिमवद्गिरिसंनिकृष्टमहौषधिपर्वता -न्मृतसंजीवन्यादिदिव्यौषधिसमानयनचोदना ॥ ३ ॥ हनुमताहिमवन्तमेत्य तत्रनानापुण्यस्थाना -वलोकनपूर्वकमोषधिगिरिमेत्य तदोषधिगवेषणम् ॥ ४ ॥ हनुमता स्वावलोकनेनौषधि -भिस्तिरोधाने क्रोधादोषधिगिरेरेवसमुत्पाटनेन वेगालङ्कांप्रत्यागमनम् ॥ ५ ॥ पर्वतपाणौहनुमति संनिकृष्टमात्रेणदिव्यौषधिगन्धाघ्राणनमात्रेणराघवाभ्यांसहविगतमोहै र्विशल्यैश्च वानरगणैस्तदोषधिगन्धमारुतसंस्पर्शमात्रेणसमुज्जीवितैर्हतपूर्ववानरैः सह हर्षासमु -द्धोषणम् ॥ ६ ॥ हनुमता पुनरोषधिगिरेर्हिमवद्गिरिंप्रति प्रापणम् ॥ ७ ॥

</details>


****

**तयोस्तदा सादितयो रणाग्रे मुमोह सैन्यं हरिपुङ्गवानाम् ।**

**सुग्रीवनीलाङ्गदजाम्बवन्तो न चापि किंचित्प्रतिपेदिरे ते ॥ १ ॥**

**ततो विषण्णं समवेक्ष्य सैन्यं विभीषणो बुद्धिमतां वरिष्ठः ।**

**उवाच शाखामृगराजवीरानाश्वासयन्न प्रतिमैर्वचोभिः ॥ २ ॥**

ब्रह्मास्त्रबन्धविमुक्तिश्चतुःसप्ततौ-तयोरित्यादिं सादितयोः अवसादितयोः । किंचिन्न प्रतिपेदिरे । मूढा बभूवुरित्यर्थः ॥ १-२ ॥

****

**मा भैष्ट नास्त्यत्र विषादकालो यदार्यपुत्रौ ह्यवशौ विषण्णौ ।**

**स्वयम्भुवो वाक्यमथोद्वहन्तौ यत्सादिताविन्द्रजिदस्त्रजालैः ॥ ३ ॥**

**\[ विभीषणस्तत्र वराद्विधातुरसादितोस्त्रेण निरीक्षमाणः ।**

**सेनां हरीणां द्रुहिणास्रदूनां स्वस्थं हनूमन्तमुवाच दृष्ट्वा \] ॥ ४ ॥**

आर्यपुत्रौ अवशौ विषण्णाविति यत् । अत्र विषादकालो नास्ति विषादहेतुकालो नास्ति । कुतः । स्वयम्भुवो वाक्यम् उद्वहन्तौ मानयन्तौ इन्द्रजिदस्रजालैः सादितौ सादिताविव वर्तमानाविति यत् । ततः । मा भैष्टेत्यर्थः ॥ ३–४ ॥

****

**तस्मै तु दत्तं परमास्त्रमेतत्स्वयम्भुवा ब्राह्मममोघवेगम् ।**

**तन्मानयन्तौ युधि राजपुत्रौ निपातितौ कोत्र विषादकालः ॥ ५ ॥**

उक्तमेवार्थं विशयति-तस्मा इति ॥ ५ ॥

****

**ब्राह्ममस्त्रं ततो धीमान्मानयित्वा तु मारुतिः ।**

**विभीषणवचः श्रुत्वा हनुमांस्तमथाब्रवीत् ॥ ६ ॥**

**एतस्मिन्निहते सैन्ये वानराणां तरस्विनाम् ।**

**यो यो धारयते प्राणांस्तं तमाश्वासयावहै ॥ ७ ॥**

**तावुभौ युगपद्वीरौ हनुमद्राक्षसोत्तमौ ।**

**उल्काहस्तौ तदा रात्रौ रणशीर्षे विचेरतुः ॥ ८ ॥**

मानयित्वा मुहूर्तमात्रं ब्रह्मास्त्रपरवशः स्थित्वा ॥ ६ – ८ ॥

****

**भिन्नलाङ्गूलहस्तोरुपादाङ्गुलिशिरोधरैः ।**

**स्रवद्भिः क्षतजं गात्रैः प्रस्रवद्भिस्ततस्ततः ॥ ९ ॥**

**पतितैः पर्वताकारैर्वानरैरभिसङ्कुलाम् ।**

**शस्त्रैश्च पतितैर्दीप्तैर्ददृशाते वसुन्धराम् ॥ १० ॥**

भिन्नलाङ्गूलेत्यादिश्लोकद्वयमेकान्वयम् ॥ स्रवद्भिः मूत्रयद्भिः ॥ ९-१० ॥

****

**सुग्रीवमङ्गदं नीलं शरभं गन्धमादनम् ।**

**गवाक्षं च सुषेणं च वेगदर्शिनमाहुकम् ॥ ११ ॥**

**मैन्दं नलं ज्योतिमुखं द्विविदं पनसं तथा ।**

**एतांश्चान्यस्ततो वीरौ ददृशाते हतान्रणे ॥ १२ ॥**

सुग्रीवमित्यादिश्लोकद्वयमेकान्वयं ॥ आहुक इति कश्चिद्यूथपः । गवाक्षं च सुषेणं च वेगदर्शिनमाहुकमिति पाठः । हतान् हतप्रायान् । प्रहृतानिति वा ॥ ११-१२ ॥

****

**सप्तषष्टिर्हताः कोट्यो वानराणां तरस्विनाम् ।**

**अह्नः पञ्चमशेषेण वल्लमेन स्वयम्भुवः ॥ १३ ॥**

**सागरौघनिभं भीमं दृष्ट्वा बाणार्दितं बलम् ।**

**मार्गते जाम्बवन्तं स हनुमान्सविभीषणः ॥ १४ ॥**

**स्वभावजरया युक्तं वृद्धं शरशतैश्चितम् ।**

**प्रजापतिसुतं वीरं शाम्यन्तमिव पावकम् ॥ १५ ॥**

**दृष्ट्वा तमुपसंगम्य पौलस्त्यो वाक्यमब्रवीत् ।**

**कच्चिदार्य शरैस्तीक्ष्णैः प्राणा न ध्वंसितास्तव ॥ १६ ॥**

वानराणां यूथपवानराणामित्यर्थः । सुग्रीवाङ्गदादिभिः सह पाठात् ॥ अह्नः पञ्चमशेषेण पञ्चमभागेन । प्रातः सङ्गवमध्याह्नापराह्नसायाह्नसंज्ञाः षण्नाडिकात्मकाः अन्हः पञ्च भागाः सन्ति । तेषु पञ्चमेन सायाह्नसंज्ञेन नाडीषटेक्तेनेत्यर्थः । स्वयम्भुवो वल्लभेन इन्द्रं जिता । ब्रह्मास्त्रेण वा ॥ १३ – १६ ॥

****

**विभीषणवचः श्रुत्वा जाम्बवानृक्षपुङ्गवः ।**

**कृच्छ्रादभ्युद्गिरन्वाक्यमिदं वचनमब्रवीत् ॥ १७ ॥**

**नैर्ऋतेन्द्र महावीर्य स्वरेण त्वाऽभिलक्षये ।**

**पीड्यमानः शितैर्बाणैर्न त्वां पश्यामि चक्षुषा ॥ १८ ॥**

वाक्यं वाक्योपयोगि स्वरं ॥ १७-१८ ॥

****

**अञ्जना सुप्रजा येन मातरिश्वा च नैर्ऋते ।**

**हनुमान्वानरश्रेष्ठः प्राणान्धारयते क्वचित् ॥ १९ ॥**

धारयत इत्यत्र काकुः । किं धारयत इत्यर्थः ॥ १९ ॥

****

**श्रुत्वा जाम्बवतो वाक्यमुवाचेदं विभीषणः ।**

**आर्यपुत्रावतिक्रम्य कस्मात्पृच्छसि मारुतिम् ॥ २० ॥**

**नैव राजनि सुग्रीवे नाङ्गदे नापि राघवे ।**

**आर्य संदर्शितः स्नेहो यथा वायुसुते परः ॥ २१ ॥**

**विभीषणवचः श्रुत्वा जाम्बवान्वाक्यमब्रवीत् ।**

**शृणु नैर्ऋतशार्दूल यस्मात्पृच्छामि मारुतिम् ॥ २२ ॥**

**तस्मिञ्जीवति वीरे तु हतमप्यहतं बलम् ।**

**हनुमत्युज्झितप्राणे जीवन्तोपि वयं हताः ॥ २३ ॥**

**धरते मारुतिस्तात मारुतप्रतिमो यदि ।**

**वैश्वानरसमो वीर्ये जीविताशा ततो भवेत् ॥ २४ ॥**

श्रुतेत्यादिलोकद्वयमेकं वाक्यं ॥ २० – २४ ॥

****

**ततो वृद्धसुपागम्य नियमेनाभ्यवादयत् ।**

**गृह्य जाम्बवतः पादौ हनुमान्मारुतात्मजः ।**

**\[ अहमस्मि हरिश्रेष्ठः शाधि मां यच्चिकीर्षितम् \] ॥ २५ ॥**

मारुतात्मजः हनुमान् वृद्धं जाम्बवन्तं उपागम्य । नियमे न श्रोत्रहस्तसंस्पर्शव्यत्यस्तहस्तत्वादिरूपेण सह । जाम्बवतः पादौ गृह्य गृहीत्वा अभ्यवादयत् । स्वनामोच्चारणपूर्वकं युगपत्पादावगृह्णादित्यर्थः ॥ २५ ॥

****

**श्रुत्वा हनुमतो वाक्यं तथापि व्यथितेन्द्रियः ।**

**पुनर्जातमिवात्मानं मन्यते स्मर्क्षपुङ्गवः ॥ २६ ॥**

**ततोऽब्रवीन्महातेजा हनुमन्तं स जाम्बवान् ।**

**आगच्छ हरिशार्दूल वानरांस्त्रातुमर्हसि ॥ २७ ॥**

वाक्यं हनुमानहमस्मीत्यभिवादनवाक्यं । तथा व्यथितेन्द्रियोपि हनुमतो वाक्यं श्रुत्वा ऋक्षपुङ्गवः जाम्बवान् आत्मानं पुनर्जातं मन्यते स्मेति संबन्धः ॥ २६ – २७ ॥

****

**नान्यो विक्रमपर्याप्तस्त्वमेषां परमः सखा ।**

**त्वत्पराक्रमकालोयं नान्यं पश्यामि कंचन ॥ २८ ॥**

**ऋक्षवानरवीराणामनीकानि प्रहर्षय ।**

**विशल्यौ कुरु चाप्येतौ सादितौ रामलक्ष्मणौ ॥ २९ ॥**

विक्रमपर्याप्तः पर्याप्त विक्रमः । विक्रमपूर्ण इति यावत् । अन्यं पराक्रमितारं ॥ २८-२९ ॥

****

**गत्वा परममध्वानमुपर्युपरि सागरम् ।**

**हिमवन्तं नगश्रेष्ठं हनुमन्गन्तुमर्हसि ॥ ३० ॥**

परमं दीर्घं । उपर्युपरिसागरं सागरस्य समीपोपरि प्रदेशे । उपर्यध्यधसः सामीप्ये इति सामीप्ये द्विवचनं । धिगुपर्यादिषु त्रिषु द्वितीया इति द्वितीया ॥ ३० ॥

****

**ततः काञ्चनमत्युच्चमृषभं पर्वतोत्तमम् ।**

**कैलासशिखरं चापि द्रक्ष्यस्यरिनिषूदन ॥ ३१ ॥**

**तयोः शिखरयोर्मध्ये प्रदीप्तमतुलप्रभम् ।**

**सर्वौषधियुतं वीर द्रक्ष्यस्योपधिपर्वतम् ॥ ३२ ॥**

ऋषभं ऋषभाख्यं । पर्वतोत्तमं शिखरमित्यर्थः ॥ ३१ – ३२ ॥

****

**तस्य वानरशार्दूल चतस्रो मूर्ध्नि संभवाः ।**

**द्रक्ष्यस्योषधयो दीप्ता दीपयन्त्यो दिशो दश ॥ ३३ ॥**

**मृतसञ्जीवनीं चैव विशल्यकरणीमपि ।**

**सावर्ण्यकरणीं चैव सन्धानकरणीं तथा ॥ ३४ ॥**

**ताः सर्वा हनुमन्गृह्य क्षिप्रमागन्तुमर्हसि ।**

**आश्वासय हरीन्प्राणैर्योज्य गन्धवहात्मज ॥ ३५ ॥**

तस्येत्यादिश्लोकत्रयमेकान्वयं ॥ ओषधयः ओषधीः । दीपयन्त्यः दीपयन्तीः । व्यत्ययेन द्वितीयार्थे प्रथमा । मृतं सञ्जीवयतीति मृतसञ्जीवनी । जीवनानन्तरं संचारक्षमतायै विशल्यं करोतीति विशल्यकरणी । विशल्ये कृते त्वचः सन्धानं करोतीति सन्धानकरणी । ततो व्रणकृतवैवर्ण्यं विहाय प्रदेशान्तरसावर्ण्यं करोतीति सावर्ण्यकरणी ॥ ३३-३५ ॥

****

**श्रुत्वा जाम्बवतो वाक्यं हनुमान्हरिपुङ्गवः ।**

**आपूर्यत बलोद्धर्षैस्तोयवेगैरिवार्णवः ॥ ३६ ॥**

बलोद्धर्षैः बलोत्कर्षैः । आपूर्यत पूर्णाभूत् ॥ ३६ ॥

****

**स पर्वततटाग्रस्थः पीडयन्पर्वतोत्तमम् ।**

**हनुमान्दृश्यते वीरो द्वितीय इव पर्वतः ॥ ३७ ॥**

पर्वततटाग्रस्थः त्रिकूटशिखरस्थः । पर्वतोत्तमं त्रिकूटं ॥ ३७ ॥

****

**हरिपादविनिर्भग्नो निषसाद स पर्वतः ।**

**न शशाक तदाऽऽत्मानं सोडुं भृशनिपीडितः ॥ ३८ ॥**

हरीति । हरिः हनुमान् ॥ ३८ ॥

****

**तस्य पेतुर्नगा भूमौ हरिवेगाच्च जज्वलुः ।**

**शृङ्गाणि च व्यशीर्यन्त पीडितय हनूमता ॥ ३९ ॥**

तस्य त्रिकूटस्य । नगाः वृक्षाः । हरिवेगात् हनुमतो हिमवदुत्तरप्रदेशस्थौ -षधिपर्वतपर्यन्तगमनोचितशक्त्यास्थानवेगात् । जज्वलुश्च । वेगोद्धर्षजवह्निनेत्यर्थः पीडितस्य पर्वतस्येति शेषः ॥ ३९ ॥

****

**तस्मिन्संपीड्यमाने तु मग्नद्रुमशिलातले ।**

**न शेकुर्वानराः स्थातुं घूर्णमाने नगोत्तमे ॥ ४० ॥**

न शेकुरिति । त्रिकूटतटस्य युद्धरङ्गत्वात् । घूर्णमाने कम्पमाने ॥ ४० ॥

****

**सा घूर्णितमहाद्वारा प्रभग्नगृहगोपुरा ।**

**लङ्का त्रासाकुला रात्रौ प्रनृत्तेवाभवत्तदा ॥ ४१ ॥**

**पृथिवीधरसंकाशो निपीड्य धरणीधरम् ।**

**पृथिवीं क्षोभयामास सार्णवां मारुतात्मजः ॥ ४२ ॥**

प्रनृत्तेवाभवत् त्रिकूटाग्रनिर्मितत्वात्तस्याः ॥ ४१-४२ ॥

****

**आरुरोह तदा तस्माद्धरिर्मलयपर्वतम् ।**

**मेरुमन्दरसंकाशं नानाप्रस्रवणाकुलम् ॥ ४३ ॥**

**नानाद्रुमलताकीर्णं विकासिकमलोत्पलज् ।**

**सेवितं देवगन्धर्वैः पष्टियोजनमुच्छ्रितम् ॥ ४४ ॥**

**विद्याधरैर्मुनिगणैरप्सरोभिर्निषेवितम् ।**

**नानामृगगणाकीर्णं बहुकन्दरशोभितम् ॥ ४५ ॥**

**सर्वानाकुलयंस्तत्र यक्षगन्धर्वकिन्नरान् ।**

**हनुमान्मेघसंकाशो ववृधे मारुतात्मजः ॥ ४६ ॥**

आरुरोहेत्यादिश्लोकत्रयमेकान्वयं ॥ मलयपर्वतमित्यत्र लङ्कामलय उच्यते ॥ ४३ – ४६ ॥

****

**पद्भ्यां तु शैलमापीड्य बडबामुखवन्मुखम् ।**

**विवृत्योग्रं ननादोच्चैस्त्रासयन्निव राक्षसान् ॥ ४७ ॥**

**तस्य नानद्यमानस्य श्रुत्वा निनदमद्भुतम् ।**

**लङ्कास्था राक्षसाः सर्वे न शेकुः स्पन्दितुं भयात् ॥ ४८ ॥**

त्रासयन् त्रासनार्थं ननाद । लक्षणहेत्वोः – इति शतृप्रत्ययः । स्वागमनपर्यन्तं राक्षसनिर्गमनं मा भूदिति तेषां त्रासनार्थं ननादेति भावः । इवशब्दो वाक्यालंकारे ॥ ४७-४८ ॥

****

**नमस्कृत्वाऽथ रामाय मारुतिर्भीमविक्रमः ।**

**राघवार्थे परं कर्म समीहत परन्तपः ॥ ४९ ॥**

नमस्कृत्वाथ रामायेति अयं प्रारीप्सितकर्मसमाप्तये सम्यगिष्टदेवतानमस्कारः ॥ ४९ ॥

****

**स पुच्छमुद्यम्य भुजङ्गकल्पं विनम्य पृष्ठं श्रवणे निकुञ्च्य ।**

**विवृत्य वक्रं बडवामुखाभमापुप्लुवे व्योमनि चण्डवेगः ॥ ५० ॥**

स पुच्छमिति पुच्छोद्यमनेनोत्साहातिरेक उक्तः । पृष्ठविनमनेनाकाशगमनानुकूल -प्राणवायुनिरोध उक्तः । श्रवणनिकुञ्चनेन बलोद्दीपनं । मुखव्यादानेनाभिनिवेशः ॥ ५० ॥

****

**स वृक्षपण्डांस्तरसाऽऽजहार शैलाञ्शिलाः प्राकृतवानरांश्च ।**

**बाहूरुवेगोद्धतसंप्रणुन्नास्ते क्षीणवेगाः सलिले निपेतुः ॥ ५१ ॥**

प्राकृतवानरान् त्रिकूटवननित्यवासिनः । आजहार उज्जहार । अस्यैवानुवादो बाह्निति । बाहूरुवेगोद्धतसंप्रणुन्नाः बाहूर्वोर्वेगेन उद्धताः उन्मूलिताः संप्रणुन्नाः प्रेरिताः । क्षीणवेगाः क्रमेण क्षीण वेगाः सन्तः ॥ ५१ ॥

****

**स तौ प्रसार्योरगभोगकल्पौ भुजौ भुजङ्गारिनिकाशवीर्यः ।**

**जगाम मेरुं नगराजमग्र्यं दिशः प्रकर्षन्निव वायुसूनुः ॥ ५२ ॥**

**स सागरं घूर्णितवीचिमालं तदा भृशं भ्रामितसर्वसत्त्वम् ।**

**समीक्षमाणः सहसा जगाम चक्रं यथा विष्णुकराग्रमुक्तम् ॥ ५३ ॥**

मेरुं कैलासपार्श्ववर्तिनं । अस्ति ह्यन्यो हिमवदन्तर्वर्ती मेरुः । यद्वा मेरुं मेरूपलक्षितदिशि स्थितं नगराजं हिमवन्तं । यद्वा मेरुमुद्दिश्य जगाम । उत्तरांदिशमुद्दिश्य जगामेत्यर्थः । यद्वा मेरुं मेरुसदृशं । प्रकर्षन् कम्पयन् ॥ ५२-५३ ॥

****

**स पर्वतान्वृक्षगणान्सरांसि नदीस्तटाकानि पुरोत्तमानि ।**

**स्फीताञ्जनान्तानपि संप्रवीक्ष्य जगाम वेगात्पितृतुल्यवेगः ॥ ५४ ॥**

जनान्तान् जनपदान् ॥ ५४ ॥

****

**आदित्यपथमाश्रित्य जगाम स गतक्लमः ।**

**हनुमांस्त्वरितो वीरः पितृतुल्यपराक्रमः ॥ ५५ ॥**

**जवेन महता युक्तो मारुतिर्मारुतो यथा ।**

**जगाम हरिशार्दूलो दिशः शब्देन पूरयन् ॥ ५६ ॥**

पूर्वमुपर्युपरिसागरमित्युक्त्या आदित्यपथं आकाशं ॥ ५५-५६ ॥

****

**स्मरञ्जाम्बवतो वाक्यं मारुतिर्वातरंहसा ।**

**ददर्श सहसा चापि हिमवन्तं महाकपिः ॥ ५७ ॥**

**नानाप्रस्रवणोपेतं बहुकन्दरनिर्झरम् ।**

**श्वेताभ्रचयसंकाशैः शिखरैश्चारुदर्शनैः ॥**

**शोभितं विविधैर्वृक्षैरगमत्पर्वतोत्तमम् ॥ ५८ ॥**

**स तं समासाद्य महानगेन्द्रमतिप्रवृद्धोत्तमघोरशृङ्गम् ।**

**ददर्श पुण्यानि महाश्रमाणि सुरर्षिसङ्घोत्तमसेवितानि ॥ ५९ ॥**

स्मरन् जाम्बवत इति जाम्बवद्वाक्यस्मरणं औषधिपर्वतमतीत्य वेगातिशयेनान्यत्र गमननिवृत्त्यर्थं । वातरंहसा । उपलक्षित इति शेषः ॥ ५७–५९ ॥

****

**स ब्रह्मकोशं रजतालयं च शक्रालयं रुद्रशरप्रमोक्षम् ।**

**हयाननं ब्रह्मशिरश्च दीप्तं ददर्श वैवस्वतकिङ्करांश्च ॥ ६० ॥**

दृष्टानामाश्रमाणां नामान्यनुक्रामति स ब्रह्मकोशमित्यादिना ॥ ब्रह्मणश्चतुर्मुखस्य कोशो गृहं । कोशोस्त्री कुङ्मलेर्थौघे गुह्यदेशेण्डशीर्षयोः । गृहे देहे पुस्तकौघपेट्यामसिपिधानके इति रत्नमाला । रजतालयं कैलासं । शक्रस्य इन्द्रस्य । स्थानं आश्रमस्थानं । रुद्रशराः प्रमोक्ष्यन्ते लीलार्थं यस्मिन् तद्रुद्रशरप्रमोक्षं स्थानं । हयाननं हयग्रीवाराधनस्थानं । ब्रह्मशिरः रुद्रनिकृत्तब्रह्मशिरः प्रक्षेपस्थानं । वैवस्वतकिङ्करान् विवस्वत्संबन्धिकिङ्करान् । ग्रामण्यादीन् मासान्तपरिचारकान् विश्रमार्थमत्र स्थितान् ॥ ६० ॥

****

**वज्रालयं वैश्रवणालयं च सूर्यप्रभं सूर्यनिबन्धनं च ।**

**ब्रह्मासनं शङ्करकार्मुकं च ददर्श नाभि च वसुन्धरायाः ॥ ६१ ॥**

**\[ विघ्नेश्वरं तत्र सनन्दिकेशं स्कन्दं वृतं देवगणैर्ददर्श ।**

**उमां सुदुर्गामथ कन्यकाभिर्विलासयन्तीं ददृशेऽग्र्यवीर्यः \] ॥ ६२ ॥**

वज्रालयमिति । इन्द्राय ब्रह्मणा वज्रप्रदानस्थानं । सूर्यप्रभमिति वैश्रवणालयविशेषणं । सूर्यनिबन्धनं छायादेवीप्रीतये विश्वकर्मणा शाणारोपणाय सूर्यनिबन्धनस्थानं । ब्रह्मासनं देवगणसंदर्शनाय कृतं ब्रह्मणः सिंहासनं । ब्रह्मणामृषीणामासनं स्थानं वा । शङ्करकार्मुकं तत्स्थानमित्यर्थः । नाभिं पातालप्रवेशरन्धं ॥ ६१–६२ ॥

****

**कैलासमग्र्यं हिमवच्छिलां च तथर्षभं काञ्चनशैलमग्र्यम् ।**

**संदीप्तसर्वौषधिसंप्रदीप्तं ददर्श सर्वौषधिपर्वतेन्द्रम् ॥ ६३ ॥**

ब्रह्मादिस्थानेषु रजतालयमिति परिगणितमपि जाम्बवदुपदिष्टप्रकारेण दर्शनाय पुनराह- कैलासमिति हिमवच्छिला नाम कैलासपार्श्वे कश्चिच्छिलाविशेषः । ऋषभं ऋषभाख्यमौषधिपर्वतं । काञ्चनशैलं पूर्वं मेरुमित्युक्तं । संदीप्तसर्वौषधिसंप्रदीप्तं संदीप्ताभिः रात्रौ ज्वलन्तीभिः सर्वाभिः ओषधीभिः तृणज्योतिर्भिः संप्रदीप्तं सम्यक्प्रकाशमानं । सर्वौषधिपर्वतेन्द्रं मृतसञ्जीवन्यादिसर्वौषधियुक्तपर्वतेन्द्रं । ददर्श ॥ ६३ ॥

****

**स तं समीक्ष्यानलरश्मिदीप्तं विसिष्मिये वासवदूतसूनुः ।**

**आवृत्य तं चौषधिपर्वतेन्द्रं तत्रौषधीनां विचयं चकार ॥ ६४ ॥**

वासवदूतः वायुः वासवादेशेन मेघप्रेरकत्वात् । अतएवाभिषेकसमये इन्द्रेण प्रेरितो हारं रामायोपाहरत् । विचयं अन्वेषणं ॥ ६४ ॥

****

**स योजनसहस्राणि समतीत्य महाकपिः ।**

**दिव्यौषधिधरं शैलं व्यचरन्मारुतात्मजः ॥ ६५ ॥**

अतीत्य अतीत्यापीत्यर्थः । अनेन श्रमरहितत्वमुक्तं ॥ ६५ ॥

****

**महौषध्यस्ततः सर्वास्तस्मिन्पर्वतसत्तमे ।**

**विज्ञायार्थिनमायान्तं ततो जग्मुरदर्शनम् ॥ ६६ ॥**

ततः तस्य हनुमतः । अदर्शनं ॥ ६६ ॥

****

**स ता महात्मा हनुमानपश्यंश्चुकोप कोपाच्च भृशं ननाद ।**

**अमृष्यमाणोऽग्निनिकाशचक्षुर्महीधरेन्द्रं तमुवाच वाक्यम् ॥ ६७ ॥**

ताः ओषधीः ॥ ६७ ॥

****

**किमेतदेवं सुविनिश्चितं ते यद्राघवे नासि कृतानुकम्पः ।**

**पश्याद्य मद्बाहुबलाभिभूतो विकीर्णमात्मानमथो नगेन्द्र ॥ ६८ ॥**

राघवे कृतानुकम्पो नासीति यत् एतत् एवं सुविनिश्चितं यदि तर्हि आत्मानमथो विकीर्णं पश्येति संबन्धः ॥ एतच्छ्लोकानन्तरमित्युक्त्वेत्यध्याहार्यं ॥ ६८ ॥

****

**स तस्य शृङ्गं सनगं सनागं सकाञ्चनं धातुसहस्रजुष्टम् ।**

**विकीर्णकूटज्वलिताग्रसानुं प्रगृह्य वेगात्सहसोन्ममाथ ॥ ६९ ॥**

**स तं समुत्पाट्य खमुत्पपात वित्रास्य लोकान्ससुरासुरेन्द्रान् ।**

**संस्तूयमानः खचरैरनेकैर्जगाम वेगाद्गरुडोग्रवेगः ॥ ७० ॥**

सनागं सगजं । उन्ममाथ उत्पाटयामास ॥ ६९-७० ॥

****

**स भास्कराध्वानमनुप्रपन्नस्तं भास्कराभं शिखरं प्रगृह्य ।**

**बभौ तदा भास्करसन्निकाशो रवेः समीपे प्रतिभास्कराभः ॥ ७१ ॥**

भास्काराध्वानं अन्तरिक्षं । भास्कराभशिखरग्रहणात् स्वयं भास्करसन्निकाशत्वाच्च सूर्यसमीपस्थः प्रतिसूर्य । इव बभावित्यर्थः ॥ ७१ ॥

****

**स तेन शैलेन भृशं रराज शैलोपमो गन्धवहात्मजस्तु ।**

**सहस्रधारेण सपावकेन चक्रेण खे विष्णुरिवार्पितेन ॥ ७२ ॥**

सहस्रधारेण । अर्पितेन हस्तेर्पितेन । सपावकेन अग्निज्वालावता । चक्रेण विष्णुरिव रराज ७२ ॥

****

**तं वानराः प्रेक्ष्य विनेदुरुच्चैः स तानपि प्रेक्ष्य मुदा ननाद ।**

**तेषां समुद्धुष्टरवं निशम्य लङ्कालया भीमतरं विनेदुः ॥ ७३ ॥**

तं वानरा इत्यनेन दूरादेव गन्धाघ्राणेन सर्वे जीविता इति गम्यते ॥ ७३ ॥

****

**ततो महात्मा निपपात तस्मिञ्शैलोत्तमे वानरसैन्यमध्ये ।**

**हर्युत्तमेभ्यः शिरसाऽभिवाद्य विभीषणं तत्र स सस्वजे च ॥ ७४ ॥**

**तावप्युभौ मानुषराजपुत्रौ तं गन्धमाघ्राय महौषधीनाम् ।**

**बभूवतुस्तत्र तदा विशल्यावुत्तस्थुरन्ये च हरिप्रवीराः ॥ ७५ ॥**

शैलोत्तमे त्रिकूटशिखरे ७४–७५ ॥

****

**सर्वे विशल्या विरुजः क्षणेन हरिप्रवीरा निहताश्च ये स्युः ।**

**गन्धेन तासां प्रवरौषधीनां सुप्ता निशान्तेष्विव संप्रबुद्धाः ॥ ७६ ॥**

विशल्यकरण्या विशल्याः । सन्धानकरण्या विरुजः । ये पूर्वं निहतास्तेपि सुप्ता निशान्तेष्विव संप्रबुद्धाः । अनेन सावर्ण्यसिद्धिरप्युक्ता ॥ ७६ ॥

****

**यदाप्रभृति लङ्कायां युध्यन्ते कपिराक्षसाः ।**

**तदाप्रभृति मानार्थमाज्ञया रावणस्य च ॥ ७७ ॥**

**ये हन्यन्ते रणे तत्र राक्षसाः कपिकुञ्जरैः ।**

**हताहतास्तु क्षिप्यन्ते सर्व एव तु सागरे ॥ ७८ ॥**

**ततो हरिर्गन्धवहात्मजस्तु तमोषधीशैलमुदग्रवीर्यः ।**

**निनाय वेगाद्धिमवन्तमेव पुनश्च रामेण समाजगाम ॥ ७९ ॥**

तर्हि निहता राक्षसाः किं न प्रबुद्धा इत्यत्राह — यदाप्रभृतीति ॥ मानार्थं हतानां राक्षसानां इयत्तया अपरिज्ञानार्थं । मृतशरीरसंख्याप्रतिपत्त्यर्थंवा । पूर्वयोजनायामर्थशब्दो निवृत्तिपरः । अर्थोभिधेयरैवस्तुप्रयोजननिवृत्तिषु इत्यमरः । परैः परिच्छिद्य ज्ञानं मा भूदित्येवमर्थमिति भावः । हताहताः मुमूर्षावस्थाः । किं पुनर्मृता इति भावः । क्तेन नञ्विशिष्टेनानञ् इति कर्मधारयः । यद्वा यदा यदा ये ये हताः तदा तदा ते ते क्षिप्ता इत्यर्थः ॥ ७७–७९ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुःसप्ततितमः सर्गः ॥ ७४ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने चतुःसप्ततितमः सर्गः ॥ ७४ ॥**
