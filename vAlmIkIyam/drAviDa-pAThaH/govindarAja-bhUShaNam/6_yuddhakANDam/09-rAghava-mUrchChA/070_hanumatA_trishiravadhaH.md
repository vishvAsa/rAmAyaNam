+++
title = "०७० हनुमता त्रिशिरवधः"
title_english = "070 Hanuma kills Trishira"

+++
**श्रीमद्रामायणे वाल्मीकीये आदिकाव्ये युद्धकाण्डे सप्ततितमः सर्गः**


<details><summary>विषयाः</summary>

हनुमन्नीलाभ्यांक्रमेणदेवान्तकयुद्धोन्मत्तयोर्वधः ॥ १ ॥ त्रिशिरसामुष्ट्यभिहतेनहनुमता -तदीय खङ्गाक्षेपेणतच्छित्स्त्र्ययकर्तनम् ॥ २ ॥ ऋषभनाम्नावानरवरेणमत्तनाम्नोराक्षसस्य -वधः ॥ ३ ॥

</details>


****

**नरान्तकं हतं दृष्ट्वा चुक्रुशुर्नैर्ऋतर्षभाः ।**

**देवान्तकस्त्रिमूर्धा च पौलस्त्यश्च महोदरः ॥ १ ॥**

**आरूढो मेघसंकाशं वारणेन्द्रं महोदरः ।**

**वालिपुत्रं महावीर्यमभिदुद्राव वीर्यवान् ॥ २ ॥**

पौलस्त्य इति त्रिमूर्धविशेषणं । न तु महोदरस्य । देवान्तकादयस्त्रयश्चुक्रुशुरिति संबन्धः ॥ १-२ ॥

****

**भ्रातृव्यसनसंतप्तस्तथा देवान्तको बली ।**

**आदाय परिघं दीप्तमङ्गदं समभिद्रवत् ॥ ३ ॥**

**रथमादित्यसंकाशं युक्तं परमवाजिभिः ।**

**आस्थाय त्रिशिरा वीरो वालिपुत्रमथाभ्ययात् ॥ ४ ॥**

**स त्रिभिर्देवदर्पघ्नैर्नैर्ऋतेन्द्रैरभिद्रुतः ।**

**वृक्षमुत्पाटयामास महाविटपमङ्गदः ॥ ५ ॥**

**देवान्तकाय तं वीरश्चिक्षेप सहसाऽङ्गदः ।**

**महावृक्षं महाशाखं शक्रो दीप्तमिवाशनिम् ॥ ६ ॥**

**त्रिशिरास्तं प्रचिच्छेद शरैराशीविषोपमैः ।**

**स वृक्षं कृत्तमालोक्य उत्पपात तदाऽङ्गदः ॥ ७ ॥**

**स ववर्ष ततो वृक्षाञ्शैलांश्च कपिकुञ्जरः ।**

**तान्प्रचिच्छेद संक्रुद्धस्त्रिशिरा निशितैः शरैः ॥ ८ ॥**

**परिघाग्रेण तान्वृक्षान्बभञ्ज च सुरान्तकः ।**

**त्रिशिराश्चाङ्गदं वीरमभिदुद्राव सायकैः ॥ ९ ॥**

**गजेन समभिद्रुत्य वालिपुत्रं महोदरः ।**

**जघानोरसि संक्रुद्धस्तोमरैर्वज्रसन्निभैः ॥ १० ॥**

समभिद्रवत् समभ्यद्रवत् ॥ ३-१० ॥

****

**देवान्तकश्च संक्रुद्धः परिषेण तदाऽङ्गदम् ।**

**उपगम्याभिहत्याशु व्यपचक्राम वेगवान् ॥ ११ ॥**

**स त्रिभिनैर्ऋतश्रेष्ठैर्युगपत्समभिद्रुतः ।**

**न विव्यथे महातेजा वालिपुत्रः प्रतापवान् ॥ १२ ॥**

व्यपचक्राम पश्चादाजगाम ॥ ११-१२ ॥

****

**स वेगवान्महावेगं कृत्वा परमदुर्जयः ।**

**तलेन भृशमुत्पत्य जघानास्य महागजम् ॥ १३ ॥**

अस्य महोदरस्य ॥ १३ ॥

****

**तस्य तेन प्रहारेण नागराजस्य संयुगे ।**

**पेततुर्लोचने तस्य विननाद स वारणः ॥ १४ ॥**

तस्य अङ्गदस्य । तस्य नागराजस्येति द्वितीयतच्छब्दान्वयः ॥ १४ ॥

****

**विषाणं चास्य निष्कृष्य वालिपुत्रो महाबलः ।**

**देवान्तकर्मभिष्ठुत्य ताडयामास संयुगे ॥ १५ ॥**

**स विह्वलितसर्वाङ्गो वातोद्धूत इव द्रुमः ।**

**लाक्षारससवर्णं च सुखाव रुधिरं मुखात् ॥ १६ ॥**

**अथाश्वास्य महातेजाः कृच्छ्राद्देवान्तको बली ।**

**आविध्य परिघं घोरंमाजधान तदाऽङ्गदम् ॥ १७ ॥**

**परिघाभिहतश्चापि वानरेन्द्रात्मजस्तदा ।**

**जानुभ्यां पतितो भूमौ पुनरेवोत्पपात ह ॥ १८ ॥**

**तमुत्पतन्तं त्रिशिरास्त्रिभिर्बाणैरजिह्मगैः ।**

**घोरैर्हरिपतेः पुत्रं ललाटेऽभिजघान ह ॥ १९ ॥**

**ततोऽङ्गदं परिक्षिप्तं त्रिभिर्नैर्ऋतपुङ्गवैः ।**

**हनुमानपि विज्ञाय नीलश्चापि प्रतस्यतुः ॥ २० ॥**

**ततश्चिक्षेप शैलाग्रं नीलस्त्रिशिरसे तदा ।**

**तद्रावणसुतो धीमान्बिभेद निशितैः शरैः ॥ २१ ॥**

**तद्बाणशतनिर्भिन्नं विदारितशिलातलम् ।**

**सविस्फुलिङ्गं सज्वालं निपपात गिरेः शिरः ॥ २२ ॥**

महाबलः वालिपुत्रः अस्य महोदरवाहनस्य गजस्य विषाणं निष्कृष्य अभिप्लुत्य वेगेन सन्निपत्य । देवान्तकं ताडयामासेति संबन्धः ॥ १५-२२ ॥

****

**ततो जृम्भितमालोक्य हर्षाद्देवान्तकस्तदा ।**

**परिघेणाभिदुद्राव मारुतात्मजमाहवे ॥ २३ ॥**

**तमापतन्तमुत्प्लुत्य हनुमान्मारुतात्मजः ।**

**आजघान तदा मूर्ध्नि वज्रकल्पेन मुष्टिना ॥ २४ ॥**

**शिरसि प्रहरन्वीरस्तदा वायुसुतो बली ।**

**नादेनाकम्पयच्चैव राक्षसान्स महाकपिः ॥ २५ ॥**

**स मुष्टिनिष्पिष्टविकीर्णमूर्धा निर्वान्तदन्ताक्षिविलम्बिजिह्वैः ।**

**देवान्तको राक्षसराजसूनुर्गतासुरुर्व्यां सहसा पपात ॥ २६ ॥**

**तस्मिन्हते राक्षसयोधमुख्ये महाबले संयति देवशत्रौ ।**

**क्रुद्धस्त्रिमूर्धा निशिताग्रमुग्रं ववर्ष नीलोरसि बाणवर्षम् ॥ २७ ॥**

**महोदरस्तु संक्रुद्धः कुञ्जरं पर्वतोपमम् ।**

**भूयः समधिरुह्याशु मन्दरं रश्मिवानिव ॥ २८ ॥**

**ततो बाणमयं वर्ष नीलस्योरस्यपातयत् ।**

**गिरौ वर्षं तडिचक्रचापवानिव तोयदः ॥ २९ ॥**

जृम्भितं भग्नमिति यावत् । जृम्भितं तद्धनुर्दृष्ट्वेत्यादिवत् ॥ २३ – २९ ॥

****

**ततः शरौघैरभिवर्ष्यमाणो विभिन्नगात्रः कपिसैन्यपालः ।**

**नीलो बभूवाथ निसृष्टगात्रो विष्टम्भितस्तेन महाबलेन ॥ ३० ॥**

**ततस्तु नीलः प्रतिलभ्य संज्ञां शैलं समुत्पाट्य सवृक्षषण्डम् ।**

**ततः समुत्पत्य भृशोग्रवेगो महोदरं तेन जघान मूर्ध्नि ॥ ३१ ॥**

निसृष्टगात्रः शिथिलगात्रः । विष्टम्भितः स्तब्धीकृतः । एतन्निसृष्टत्वे हेतुः ॥ ३०-३१ ॥

****

**ततः स शैलेन्द्रनिपातभग्नो महोदरस्तेन महाद्विपेन ।**

**विपोथितो भूमितले गतासुः पपात वज्राभिहतो यथाऽद्रिः ॥ ३२ ॥**

**पितृव्यं निहतं दृष्ट्वा त्रिशिराश्चापमाददे ।**

**हनुमन्तं च संक्रुद्धो विव्याध निशितैः शरैः ॥ ३३ ॥**

**स वायुसूनुः कुपितश्चिक्षेप शिखरं गिरेः ।**

**त्रिशिरास्तच्छरैस्तीक्ष्णैर्बिभेद बहुधा बली ॥ ३४ ॥**

**तद्व्यर्थं शिखरं दृष्ट्वा द्रुमवर्ष महाकपिः ।**

**बिससर्ज रणे तसिन्रावणस्य सुतं प्रति ॥ ३५ ॥**

**तमापतन्तमाकाशे द्रुमवर्षं प्रतापवान् ।**

**त्रिशिरा निशितैर्बाणैश्चिच्छेद च ननाद च ॥ ३६॥**

**ततो हनूमानुत्प्लुत्य हयांस्त्रिशिरसस्तदा ।**

**विददार नखैः क्रुद्धो गजेन्द्रं मृगराडिव ॥ ३७॥**

**अथ शक्तिं समादाय कालरात्रिमिवान्तकः ।**

**चिक्षेपानिलपुत्राय त्रिशिरा रावणात्मजः ॥ ३८ ॥**

**दिवः क्षिप्तामिवोल्कां तां शक्तिं क्षिप्तामसंगताम् ।**

**गृहीत्वा हरिशार्दूलो बभञ्ज च ननाद च ॥ ३९ ॥**

विपोथितः हिंसितः ॥ ३२-३९ ॥

****

**तां दृष्ट्वा घोरसंकाशां शक्तिं भग्नां हनूमता ।**

**प्रहृष्टा वानरगणा विनेदुर्जलदा इव ॥ ४० ॥**

घोरसंकाशां भयंकरप्रकाशां ॥ ४० ॥

****

**ततः खड्गं समुद्यम्य त्रिशिरा राक्षसोत्तमः ।**

**निजघान तदा व्यूढे वायुपुत्रस्य वक्षसि ॥ ४१ ॥**

**खड्गप्रहारामिहतो हनूमान्मारुतात्मजः ।**

**आजधान त्रिशिरसं तलेनोरसि वीर्यवान् ॥ ४२ ॥**

व्यूढे विशाले ॥ ४१–४२ ॥

****

**स तलाभिहतस्तेन संस्तहस्तायुधो भुवि ।**

**निपपात महातेजास्त्रिशिरास्त्यक्तचेतनः ॥ ४३ ॥**

**स तस्य पततः खड्गं समाच्छिद्य महाकपिः ।**

**ननाद गिरिसंकाशस्त्रासयन्सर्वनैर्ऋतान् ॥ ४४ ॥**

**अमृष्यमाणस्तं घोपमुत्पपात निशाचरः ।**

**उत्पत्य च हनूमन्तं ताडयामास मुष्टिना ॥ ४५ ॥**

**तेन मुष्टिप्रहारेण संचुकोप महाकपिः ।**

**कुपितश्च निजग्राह किरीटे राक्षसर्षभम् ।**

**\[ हनुमान्रोषताम्राक्षो राक्षसं परवीरहा \] ॥ ४६ ॥**

व्यक्तचेतनः मूर्च्छित इत्यर्थः ॥ ४३-४६ ॥

****

**स तस्य शीर्षाण्यसिना शितेन किरीटजुष्टानि सकुण्डलानि ।**

**क्रुद्धः प्रचिच्छेद सुतोऽनिलस्य त्वष्टुः सुतस्येव शिरांसि शक्रः ॥ ४७ ॥**

त्वष्टुः सुतः विश्वरूपः। विश्वरूपो वै त्वाष्ट्रः पुरोहितः इत्यादि श्रुतिप्रसिद्धः ॥ ४७ ॥

****

**तान्यायताक्षाण्यगसन्निभानि प्रदीप्तवैश्वानरलोचनानि ।**

**पेतुः शिरांसीन्द्ररिपोर्धरण्यां ज्योतींषि मुक्तानि यथाऽर्कमार्गात् ॥ ४८ ॥**

**तस्मिन्हते देवरिपौ त्रिशीर्षे हनूमता शक्रपराक्रमेण ।**

**नेदुः प्लवङ्गाः प्रचचाल भूमी रक्षांस्यथो दुद्रुविरे समन्तात् ॥ ४९ ॥**

मुक्तानि अनुभूतपुण्यफलानि । अर्कमार्गात् आकाशात् ॥ ४८-४९ ॥

****

**हतं त्रिशिरसं दृष्ट्वा तथैव च महोदरम् ।**

**हतौ प्रेक्ष्य दुराधर्षौ देवान्तकनरान्तकौ ॥ ५० ॥**

**चुकोप परमामर्षी मत्तो राक्षसपुङ्गवः ।**

**जग्राहार्चिष्मतीं घोरां गदां सर्वायसीं शुभाम् ॥ ५१ ॥**

**हेमपट्टपरिक्षिप्तां मांसशोणितफेनिलाम् ।**

**विराजमानां वपुषा शत्रुशोणितरञ्जिताम् ॥ ५२ ॥**

**तेजसा संप्रदीप्ताग्रां रक्तमाल्यविभूषिताम् ।**

**ऐरावतमहापद्मसार्वभौमभयावहाम् ॥ ५३ ॥**

**गदामादाय संक्रुद्धो मत्तो राक्षसपुङ्गवः ।**

**हरीन्समभिदुद्राव युगान्ताग्निरिव ज्वलन् ॥ ५४ ॥**

हतं त्रिशिरसमित्यादि चतुश्लोक्येकान्वया । मत्तः महापार्श्वः । मत्त इति महापार्श्वस्य नामान्तरं । मांसशोणितफेनिलामिति युद्धकालिकरूपं । शत्रुशोणितरञ्जितामिति पूर्वकालिकरूपं । महापद्मः पुण्डरीकाह्वयदिग्गजः ॥ ५०-५४ ॥

****

**अथर्षभः समुत्पत्य वानरो रावणानुजम् ।**

**मत्तानीकमुपागम्य तस्थौ तस्याग्रतो बली ॥ ५५ ॥**

**तं पुरस्तात्स्थितं दृष्ट्वा वानरं पर्वतोपमम् ।**

**आजघानोरसि क्रुद्धो गदया वज्रकल्पया ॥ ५६ ॥**

मत्तानीकं मत्तानीक इति च महापार्श्वस्य नामान्तरं ॥ ५५-५६ ॥

****

**स तयाऽभिहतस्तेन गदया वानरर्षभः ।**

**भिन्नवक्षाः समाधूतः सुस्राव रुधिरं बहु ॥ ५७ ॥**

**स संप्राप्य चिरात्संज्ञामृषभो वानरर्षभः ।**

**\[ क्रुद्धो विस्फुरमाणोष्ठो महापार्श्वमुदैक्षत ॥ ५८ ॥**

**स वेगवान्वेगवदभ्युपेत्य तं राक्षसं वानरवीरमुख्यः ॥**

**संवर्त्य मुष्टिं सहसा जघान बाह्वन्तरे शैलनिकाशरूपः ॥ ५९ ॥**

**स कृत्तमूलः सहसेव वृक्षः क्षितौ पपात क्षतजोक्षिताङ्गः ।**

**तां चास्य घोरां यमदण्डकल्पां गर्दा प्रगृह्याशु तदा ननाद ॥ ३० ॥**

**मुहूर्तमासीत्स गतासुकल्पः प्रत्यागतात्मा सहसा सुरारिः ।**

**उत्पत्य संध्याभ्रसमानवर्णस्तं वारिराजात्मजमाजघान ॥ ६१ ॥**

**स मूच्छितो भूमितले पपात मुहूर्तमुत्पत्य पुनः ससंज्ञः ।**

**तामेव तस्याद्रिवराद्रिकल्पां गदां समाविध्य जघान संख्ये ॥ ६२ ॥**

**सा तस्य रौद्रा समुपेत्य देहं रौद्रस्य देवाध्वरविप्रशत्रोः ।**

**बिभेद वक्षः क्षतजं च भूरि सुस्राव धात्वंभ इवाद्रिराजः\] ॥ ६३ ॥**

समाधूतः कम्पितः ॥ ५७–६३ ॥

****

**अभिदुद्राव वेगेन गदां तस्य महात्मनः ॥ ६४ ॥**

**गृहीत्वा तां गदां भीमामाविध्य च पुनः पुनः ।**

**मत्तानीकं महात्मानं जघान रणमूर्धनि ॥ ६५॥**

**स स्वया गदया भग्नो विशीर्णदशनेक्षणः ।**

**निपपात ततो मत्तो वज्राहत इवाचलः ॥ ६६ ॥**

**विशीर्णनयने भूमौ गतसच्चे गतायुषि ।**

**पतिते राक्षसे तस्मिन्विद्रुतं राक्षसं बलम् ॥ ६७ ॥**

**\[ उन्मत्तस्तु तदा दृष्ट्वा गतासुं भ्रातरं रणे ।**

**चुकोप परमक्रुद्धः प्रलयाग्निसमद्युतिः ॥ ६८ ॥**

**ततः समादाय गदां स वीरो वित्रासयन्वानरसैन्य मुग्रम् ।**

**दुद्राव वेगेन तु सैन्यमध्ये दहन्यथा वहिरतिप्रचण्डः ॥ ६९ ॥**

**आपतन्तं तदा दृष्ट्वा राक्षसं भीमविक्रमम् ।**

**शैलमादाय दुद्राव गवाक्षः पर्वतोपमः ॥ ७० ॥**

**जिघांसू राक्षसं भीमं तं शैलेन महाबलः ।**

**आपतन्तं तदा दृष्ट्वा उन्मत्तोपि महागिरिम् ॥ ७१**

**चिच्छेद गदया वीरः शतधा तत्र संयुगे ।**

**चूर्णीकृतं गिरिं दृष्ट्वा रक्षसा कपिकुञ्जरः ॥ ७२ ॥**

**विस्मितोऽभून्महाबाहुर्जगर्ज च मुहुर्मुहुः ।**

**उन्मत्तस्तु सुसंक्रुद्धो ज्वलन्तीं राक्षसोत्तमः ॥ ७३ ॥**

**गदामादाय वेगेन कपेर्वक्षस्यताडयत् ।**

**स तया गदया वीरस्ताडितः कपिकुञ्जरः ॥ ७४ ॥**

**पपात भूमौ निस्संज्ञः सुस्राव रुधिरं बहु ।**

**पुनः संज्ञामथास्थाय वानरः स समुत्थितः ॥ ७५ ॥**

**तलेन ताडयामास ततस्तस्य शिरः कपिः ।**

**तेन प्रताडितो वीरो राक्षसः पर्वतोपमः ॥ ७६ ॥**

**वित्रस्तदन्तनयनो निपपात महीतले ।**

**सुस्राव रुधिरं सोष्णं गतासुश्च ततोऽभवत् \] ॥ ७७ ॥**

गदामभिदुद्राव गदां ग्रहीतुं दुद्रावेत्यर्थः ॥ ६४-७७ ॥

****

**तस्मिन्हते भ्रातरि रावणस्य तन्नैर्ऋतानां बलमर्णवाभम् ।**

**त्यक्तायुधं केवलजीवितार्थं दुद्राव भिन्नार्णवसन्निकाशम् ॥ ७८ ॥**

केवलजीविवार्थ यशोरहितजीवनार्थं । भिन्नार्णवसन्निकाशमिति क्रियाविशेषणं ॥ ७८ ॥

****

**इत्यार्पे श्रीमद्रामायणे वाल्मीकीये आदिकाव्ये युद्धकाण्डे सप्ततितमः सर्गः ॥ ७० ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्ततितमः सर्गः ॥ ७० ॥**
