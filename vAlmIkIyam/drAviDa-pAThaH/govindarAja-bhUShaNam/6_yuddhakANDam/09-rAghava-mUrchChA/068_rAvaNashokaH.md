+++
title = "०६८ रावणशोकः"
title_english = "068 Ravana s grief over the deaths"

+++
**श्रीमद्रामायणे वाल्मीकीये आदिकाव्ये युद्धकाण्डे अष्टषष्टितमः सर्गः**


<details><summary>विषयाः</summary>

कुंभकर्णश्रवणमात्रेण पतितमूच्छितेन रावणेन संज्ञाधिगमानन्तरं तंप्रतिशोचनपूर्वकं बहुधा -विलापः ॥ १ ॥

</details>


****

**कुम्भकर्णं हतं दृष्ट्वा राघवेण महात्मना ।**

**राक्षसा राक्षसेन्द्राय रावणाय न्यवेदयन् ॥ १ ॥**

कुम्भकर्णवधश्रवणेन रावणस्य प्रलापः- कुम्भकर्णमित्यादि ॥ अत्र रावणायेत्यत्र यकारो गायत्र्या अष्टादशाक्षरं । सप्तदशसहस्रश्लोका गताः ॥ १ ॥

****

**राजन्स कालसंकाशः संयुक्तः कालकर्मणा ।**

**विद्राव्य वानरीं सेनां भक्षयित्वा च वानरान् ॥ २ ॥**

कालकर्मणा कालस्य मृत्योः कर्मणा । मरणरूपक्रिययेति यावत् । यद्वा काले कर्मणा कालकर्मणा । परिपक्चकर्मणेत्यर्थः ॥ २ ॥

****

**प्रतपित्वा मुहूर्तं च प्रशान्तो रामतेजसा ।**

**कायेनार्धप्रविष्टेन समुद्रं भीमदर्शनम् ॥ ३ ॥**

**निकृत्तकण्ठोरुभुजो विक्षरन्रुधिरं बहु ।**

**रुद्ध्वा द्वारं शरीरेण लङ्कायाः पर्वतोपमः ॥ ४ ॥**

**कुम्भकर्णस्तव भ्राता काकुत्स्थशरपीडितः ।**

**लगण्डभूतो विकृतो दावदग्ध इव द्रुमः ॥ ५ ॥**

**तं श्रुत्वा निहतं सङ्ख्ये कुम्भकर्णं महाबलम् ।**

**रावणः शोकसंतप्तो मुमोह च पपात च ॥ ६ ॥**

**पितृव्यं निहतं दृष्ट्वा देवान्तकनरान्तकौ ।**

**त्रिशिराश्चातिकरायश्च रुरुदुः शोकपीडिताः ॥ ७ ॥**

**भ्रातरं निहतं दृष्ट्वा रामेणाक्लिष्टकर्मणा ।**

**महोदरमहापार्श्वो शोकाक्रान्तौ बभूवतुः ॥ ८॥**

**ततः कृच्छ्रात्समासाद्य संज्ञां राक्षसपुङ्गवः ।**

**कुम्भकर्णवधाद्दीनो विललाप स रावणः ॥ ९ ॥**

**हा वीर रिपुदर्पघ्न कुम्भकर्णं महाबल ।**

**त्वं मां विहाय वै दैवाद्यातोसि यमसादनम् ॥ १० ॥**

प्रतपित्वा पराक्रम्य, एतदारभ्य श्लोकत्रयमेकान्वयं ॥ अर्धप्रविष्टेन अर्धेन कबन्धमात्रेण प्रविष्टेन । कायेन समुद्रं रुद्ध्वा । शरीरेण उन्तमाङ्गेन । द्वारं रुद्ध्वा । लगण्डभूतः पिण्डीभूतः । लगण्डोऽजगर इत्येके । विकृतः विकृतशरीरः । रामतेजसा प्रशान्त इत्यन्वयः ॥ ३–१० ॥

****

**मम शल्यमनुद्धृत्य बान्धवानां महाबल ।**

**शत्रुसैन्यं प्रताप्यैकस्त्वं मां संत्यज्य गच्छसि ॥ ११ ॥**

मम बान्धवानां च शल्यं शोकमित्यर्थः ॥ ११ ॥

****

**इदानीं खल्वहं नास्मि यस्य मे दक्षिणो भुजः ।**

**पतितो यं समाश्रित्य न बिभेमि सुरासुरात् ॥ १२ ॥**

**कथमेवंविधो वीरो देवदानवदर्पहा ।**

**कालाग्निरुद्रप्रतिमो रणे रामेण वै हतः ॥ १३ ॥**

**यस्य ते वज्रनिष्पेषो न कुर्याद्व्यसनं सदा ।**

**स कथं रामबाणार्तः प्रसुप्तोसि महीतले ॥ १४ ॥**

**एते देवगणाः सार्धमृषिभिर्गगने स्थिताः ।**

**निहतं त्वां रणे दृष्ट्वा निनदन्ति प्रहर्षिताः ॥ १५ ॥**

सुरासुरात् सुरासुरेभ्यः ॥ १२-१५ ॥

****

**ध्रुवमद्यैव संहृष्टा लब्धलक्षाः लवङ्गमाः ।**

**आरोक्ष्यन्ति हि दुर्गाणि लङ्काद्वाराणि सर्वशः ॥ १६ ॥**

**राज्येन नास्ति मे कार्यं किं करिष्यामि सीतया ।**

**कुम्भकर्णविहीनस्य जीविते नास्ति मे रतिः ॥ १७ ॥**

लब्धलक्षाः लब्धावसराः ॥ १६–१७ ॥

****

**यद्यहं भातृहन्तारं न हन्मि युधि राघवम् ।**

**ननु मे मरणं श्रेयो न चेदं व्यर्थजीवितम् ॥ १८ ॥**

भ्रातृहन्तारं न हन्मि यदि तदा इदं व्यर्थजीवितं श्रेयःनच । नैवेत्यर्थः । किंतु मरणमेव श्रेयो नन्विति संबन्धः ॥ १८ ॥

****

**अद्यैव तं गमिष्यामि देशं यत्रानुजो मम ।**

**न हि भ्रातृन्समुत्सृज्य क्षणं जीवितुमुत्सहे ॥ १९ ॥**

**देवा हि मां हसिष्यन्ति दृष्ट्वा पूर्वापकारिणम् ।**

**कथमिन्द्रं जयिष्यामि कुम्भकर्ण हते त्वयि ॥ २० ॥**

**तदिदं मामनुप्राप्तं विभीषणवचः शुभम् ।**

**यदज्ञानान्मया तस्य न गृहीतं महात्मनः ॥ २१ ॥**

भ्रातृनिति बहुवचनं पूजार्थ ॥ १९ – २१ ॥

****

**विभीषणवचो यावत्कुम्भकर्णप्रहस्तयोः ।**

**विनाशोऽयं समुत्पन्नो मां वीडयति दारुणः ॥ २२ ॥**

**तस्यायं कर्मणः प्राप्तो विपाको मम शोकदः ।**

**यन्मया धार्मिकः श्रीमान्स निरस्तो विभीषणः ॥२३॥**

**इति बहुविधमाकुलान्तरात्मा कृपणमतीव विलप्य कुम्भकर्णम् ।**

**न्यपतदथ दशाननो भृशार्तस्तमनुजमिन्द्ररिपुं हतं विदित्वा ॥ २४ ॥**

**\[ ततस्तु संदीपितकोपबह्निर्निशाचराणां च महाबलश्च ।**

**तदाऽपतद्भ्रातृविनाशनार्तो मुहुर्मुहुश्चैव विनिश्वसन्बली ॥ २५ ॥\]**

कुम्भकर्णप्रहस्तयोरयं दारुणो विनाशः यावत् यदा समुत्पन्नः ततआरभ्य विभीषणवचो मां व्रीडयतिपीडयतीत्यर्थः ॥ २२ – २५ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टषष्टितमः सर्गः ॥ ६८ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने अष्टषष्टितमः सर्गः ॥ ६८ ॥**
