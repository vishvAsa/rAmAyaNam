+++
title = "०७३ राम-लक्ष्मणमूर्छावर्णनम्"
title_english = "073 Rama and Lakshmana fell unconscious"

+++
**श्रीमद्रामायणे वाल्मीकी आदिकाव्ये युद्धकाण्डे त्रिसप्ततितमः सर्गः**


<details><summary>विषयाः</summary>

देवान्तकादिवधश्रवणेनविषीदतिदशानने तंप्रतीन्द्रजिता रामादिवधप्रतिज्ञानेनसमा -श्वासनपूर्वकं रथारोहणेनरणायनिर्याणम् ॥ १ ॥ तथा रणाङ्गणेहुतवहेहवनपूर्वकं रथारोहणेना -न्तरिक्षेऽन्तर्हितेनसता नानाप्रहरणगणैः कपिकुलशकलीकरणपूर्वकं ब्रह्मास्त्रप्रयोगेण सकलवानरवाहिन्यासहरामलक्ष्मणयोर्मोहप्रापणम् ॥ २ ॥

</details>




**ततो हतान्राक्षसपुङ्गवांस्तान्देवान्त कादित्रिशिरोतिकायान् ।**

**रक्षोगणास्तत्र हतावशिष्टास्ते रावणाय त्वरितं शशंसुः ॥ १ ॥**

अथ ब्रह्मास्त्रबन्धस्त्रिसप्ततितमे – ततो हतानित्यादि ॥ १ ॥



**ततो हतांस्तान्सहसा निशम्य राजा मुमोहाश्रुपरिप्लुताक्षः ।**

**पुत्रक्षयं भ्रातृवधं च घोरं विचिन्त्य राजा विपुलं प्रदध्यौ ॥ २ ॥**

पूर्वं कुम्भकर्णादिवधः सामान्येन श्रुतः संप्रत्याप्तैः सविशेषं श्रुत इत्याह – तत इति । पूर्वोक्तसर्वानुवादो वा ॥ २ ॥



**ततस्तु राजानमुदीक्ष्य दीनं शोकार्णवे संपरिपुप्लुवानम् ।**

**रथर्षभो राक्षसराजसूनुस्तमिन्द्रजिद्वाक्यमिदं बभाषे ॥ ३ ॥**

संपरिपुप्लुवानं । लटः शानजादेशः ॥ ३ ॥



**न तात मोहं प्रतिगन्तुमर्हसि यत्रेन्द्रजिज्जीवति राक्षसेन्द्र ।**

**\[ तद्बाणनिर्भिन्नविकीर्णदेहाः प्राणैर्विमुक्ताः समरे पतन्ति । \]**

**नेन्द्रारिबाणाभिहतो हि कश्चित्प्राणान्समर्थः समरेऽभिपातुम् ॥ ४ ॥**

**पश्याद्य रामं सह लक्ष्मणेन मद्बाणनिर्भिन्नविकीर्णदेहम् ।**

**गतायुषं भूमितले शयानं शितैः शरैराचितसर्वगात्रम् ॥ ५ ॥**

यत्र यदा । इन्द्रारिः इन्द्रजित् ॥ ४-५ ॥



**इमां प्रतिज्ञां शृणु शक्रशत्रोः सुनिश्चितां पौरुषदैवयुक्ताम् ।**

**अद्यैव रामं सह लक्ष्मणेन सन्तर्पयिष्यामि शरैरमोघैः ॥ ६ ॥**

**अद्येन्द्रवैवस्वतविष्णुमित्रसाध्याश्विवैश्वानरचन्द्रसूर्याः ।**

**द्रक्ष्यन्तु मे विक्रममप्रमेयं विष्णोरिवोग्रं बलियज्ञवाटे ॥ ७ ॥**

पौरुषदैवयुक्तां पुरुषबलदैवबलयुक्तां । सन्तर्पयिष्यामि पूरयिष्यामि ६-७ ॥



**स एवमुक्त्वा त्रिदशेन्द्रशत्रुरापृच्छ्य राजानमदीनसत्वः ।**

**समारुरोहानिलतुल्यवेगं रथं खरश्रेष्ठसमाधियुक्तम् ॥ ८ ॥**

खरश्रेष्ठसमाधियुक्तं खरश्रेष्ठसंबन्धयुक्तं । खरश्रेष्ठैः समाधिना समाधानेन च युक्तमिति वा ॥ ८ ॥



**तमास्थाय महातेजा रथं हरिरथोपमम् ।**

**जगाम सहसा तत्र यत्र युद्धमरिन्दमः ॥ ९ ॥**

हरिरथः सूर्यरथः । यमानिलेन्द्रचन्द्रार्कविष्णुसिंहांशुवाजिषु । शुकाहिकपिभेकेषु हरिर्ना कपिले त्रिषु इत्यमरः । युद्धमिति । कर्तव्यमिति शेषः ॥ ९ ॥



**तं प्रस्थितं महात्मानमनुजग्मुर्महाबलाः ।**

**संहर्षमाणा बहवो धनुःप्रवरपाणयः ॥ १० ॥**

**गजस्कन्धगताः केचित्केचित्प्रवरवाजजिभिः ।**

**\[ व्याघ्रवृश्चिकमाजीरैः खरोष्ट्रैश्च भुजङ्गमैः ॥ ११ ॥**

**वराहश्वापदैः सिंहैर्जम्बुकैः पर्वतोपमैः ।**

**शशहंसमयूरैश्च राक्षसा भीमविक्रमाः \] ॥ १२ ॥**

**प्रासमुद्गरनिस्त्रिंशपरश्वधगदाधरः ।**

**\[ भुशुण्डिमुद्गरायष्टिशतघ्नीपरिघायुधः \] ॥ १३ ॥**

**स शङ्खनिनदैः पूर्णैर्भेरीणां चापि निस्वनैः ।**

**जगाम त्रिदशेन्द्रारिः स्तूयमानो निशाचरैः ॥ १४ ॥**

**स शङ्खशशिवर्णेन छत्रेण रिपुसूदनः ।**

**रराज प्रतिपूर्णेन नभचन्द्रमसा यथा ॥ १५ ॥**

तं प्रस्थितमित्यादिश्लोकद्वयमेकान्वयम् ॥ १०-१५ ॥



**अवीज्यत ततो वीरो हैमैर्हेमविभूषितैः ।**

**चारुचामरमुख्यैश्च मुख्यः सर्वधनुष्मताम् ॥ १६ ॥**

**\[ स तु दृष्ट्वा विनिर्यान्तं बलेन महता वृतम् ।**

**राक्षसाधिपतिः श्रीमान्रावणः पुत्रमब्रवीत् \] ॥ १७ ॥**

**त्वमप्रतिरथः पुत्र त्वया वै वासवो जितः ।**

**किं पुनर्मानुषं धृष्यं निहनिष्यसि राघवम् ।**

**तथोक्तो राक्षसेन्द्रेण प्रत्यगृह्णान्महाशिषः \] ॥ १८ ॥**

**ततस्त्विन्द्रजिता लङ्का सूर्यप्रतिमतेजसा ।**

**रराजाप्रतिवीरेण द्यौरिवार्केण भास्वता ॥ १९ ॥**

हैमैः हेमदण्डैः । हेमविभूषितैः हेमशलाकायुक्तैः ॥ १६–१९ ॥



**स संप्राप्य महातेजा युद्धभूमिमरिन्दमः ।**

**स्थापयामास रक्षांसि रथं प्रति समन्ततः ॥ २० ॥**

रथं प्रति रथसिद्धिमुद्दिश्य ॥ २० ॥



**ततस्तु हुतभोक्तारं हुतभुक्सदृशप्रभः ।**

**जुहाव राक्षसश्रेष्ठो मन्त्रवद्विधिवत्तदा ॥ २१ ॥**

विधिवत् क्रमवत् ॥ २१ ॥



**स हविर्लाजसंस्कारैर्माल्यगन्ध पुरस्कृतैः ।**

**जुहुवे पावकं तत्र राक्षसेन्द्रः प्रतापवान् ॥ २२ ॥**

हविर्लाजसंस्कारैः संस्कृतहविर्लाजैः ॥ २२ ॥



**शस्त्राणि शरपत्राणि समिधोथ विभीतकाः ।**

**लोहितानि च वासांसि स्रुवं कार्ष्णायसं तथा ॥ २३ ॥**

शस्त्राणि आयुधानि । शरपत्राणि काशपत्रस्थानीयानि । तानि परिस्तरणान्यासन्नित्यर्थः । शरमयं बर्हिस्तृणातीत्यभिचारे काशश्चोदितः । अत्र त्वभिचारविशेषे तत्स्थाने शस्त्राणि कृतानीति बोध्यं । विभीतकाः कलिद्रुमविकाराः । वैभीतक इध्मः इति श्रुतेः । वासांसि स्वधार्याणि । यद्वा शस्त्राणि तोमरादीनि शरपत्राणि च । बर्हींष्यासन्निति शेषः । शरपत्रैः सतोमरैरित्यनुवादात् । कार्ष्णायसं स्रुवं । कृतमिति शेषः ॥ २३ ॥



**स तत्राग्निं समास्तीर्य शरपत्रैः सतोमरैः ।**

**छागस्य कृष्णवर्णस्य गलं जग्राह जीवतः ॥ २४ ॥**

तत्र युद्धभूमौ । आस्तीर्य परिस्तीर्य ॥ २४ ॥



**सकृदेव समिद्धस्य विधूमस्य महार्चिषः ।**

**बभूवुस्तानि लिङ्गानि विजयं यान्यदर्शयन् ॥ २५ ॥**

सकृत्समिद्धस्य एकदा समिद्भिर्ज्वलितस्य । लिङ्गानि उक्तसकृत्समिद्धत्वविधूम -त्वमहार्चिष्ट्वानि । विजयं यान्यदर्शयन् । पूर्वमिति शेषः ॥ २५ ॥



**प्रदक्षिणावर्तशिखस्तप्तकाश्चनभूषणः ।**

**हविस्तत्प्रतिजग्राह पावकः स्वयमास्थितः ॥ २६ ॥**

प्रदक्षिणेति । प्रदक्षिण आवर्तो भ्रमिर्यासां ताः शिखा यस्येति विग्रहः । स्वयमास्थितः स्वयमास्थावान् । स्वयमुत्थित इति पाठे पुरुषरूपेणोत्थित इत्यर्थः ॥ २६ ॥



**सोस्रमाहारयामास ब्राह्ममिन्द्ररिपुस्तदा ।**

**धनुषात्मरथं चैव सर्वं तत्राभ्यमन्त्रयत् ॥ २७ ॥**

आहारयामास आजुहाव । अभ्यमन्त्रयत् अभिमन्त्रितवान् ॥ २७ ॥



**तस्मिन्नाहूयमानेऽस्त्रे हूयमाने च पावके ।**

**सार्धं ग्रहेन्दुनक्षत्रैर्वितत्रास नभस्स्थलम् ॥ २८ ॥**

वितत्रास चचाल ॥ २८ ॥



**स पावकं पावकदीप्ततेजा हुत्वा महेन्द्रप्रतिमप्रभावः ।**

**सचापबाणासिरथाश्वसूतः खेऽन्तर्दधेत्मानमचिन्त्यरूपः ॥ २९ ॥**

**ततो हयरथाकीर्णं पताकाध्वजशोभितम् ।**

**निर्ययौ राक्षसबलं नर्दमानं युयुत्सया ।**

**\[ अशोभत बलं घोरं किङ्किणीशतनादितम् ॥ ३० ॥**

**शरैर्बहुभिश्चित्रैस्तीक्ष्णवेगैरलंकृतैः ।**

**तोमरैरङ्कुशैश्चापि वानराञ्जघ्नुराहवे ॥ ३१ ॥**

आत्मानं अन्तर्दधे अन्तर्धापयामास । अन्तर्भावितव्यथोयं । खेऽन्तर्दघेत्मानमित्यत्र आर्षं पूर्वरूपत्वं । अचिन्त्यरूपः अचिन्त्यमन्त्रशक्तिः ॥ २९ – ३१ ॥



**रावणिस्तु ततः क्रुद्धस्तान्निरीक्ष्य निशाचरान् ।**

**हृष्टा भवन्तो युध्यन्तु वानराणां जिघांसया ॥ ३२ ॥**

रावणिस्त्विति ॥ उवाचेति शेषः ॥ ३२ ॥



**ततस्ते राक्षसाः सर्वे नर्दन्तो जयकाङ्क्षिणः ।**

**अभ्यवर्षस्ततो घोरान्वानराञ्शरवृष्टिभिः ॥ ३३ ॥**

ततः तस्माद्रावणिवचनात् । द्वितीयस्ततःशब्दः पश्चाच्छब्दार्थः ॥ ३३ ॥



**स तु नालीकनाराचैर्गदाभिर्मुसलैरपि ।**

**रक्षोभिः संवृतः सङ्ख्ये वानरान्विचकर्त ह ॥ ३४ ॥**

नालीकः विशालाग्रशरः । रक्षोभिः संवृतः रक्षोगणमध्यत उपरिस्थित इत्यर्थः । अन्यथा खेन्तर्दध इति पूर्वोक्तं विरुध्येत । विचकर्त हिंसितवान् ॥ ३४ ॥



**ते वध्यमानाः समरे वानराः पादपायुधाः ।**

**अभ्यद्रवन्त सहिता रावणिं रणकर्कशम् ॥ ३५ ॥**

**इन्द्रजित्तु ततः क्रुद्धो महातेजा महाबलः ।**

**वानराणां शरीराणि व्यधमद्रावणात्मजः ॥ ३६ ॥**

**शरेणैकेन च हरीन्नव पञ्च च सप्त च ।**

**चिच्छेद समरे क्रुद्धो राक्षसान्संप्रहर्षयन् ॥ ३७ ॥**

**स शरैः सूर्यसंकाशैः शातकुम्भविभूषितैः ।**

**वानरान्समरे वीरः प्रममाथ सुदुर्जयः ॥ ३८ ॥**

रावणिं रावणिमुक्तायुधागमनप्रदेशम् ॥ ३५ – ३८ ॥



**ते भिन्नगात्राः समरे वानराः शरपीडिताः ।**

**पेतुर्मथितसङ्कल्पाः सुरैरिव महासुराः ॥ ३९ ॥**

**तं तपन्तमिवादित्यं घोरैर्बाणगभस्तिभिः ।**

**अभ्यधावन्त संक्रुद्धाः संयुगे वानरर्षभाः ॥ ४० ॥**

**ततस्तु वानराः सर्वे भिन्नदेहा विचेतसः ।**

**व्यथिता विद्रवन्ति स्म रुधिरेण समुक्षिताः ॥ ४१ ॥**

मथितसंकल्पाः नाशितमनोरथाः ॥ ३९–४१ ॥



**रामस्यार्थे पराक्रम्य वानरास्त्यक्तजीविताः ।**

**नर्दन्तस्तेऽभिवृत्तास्तु समरे सशिलायुधाः ॥ ४२ ॥**

**ते द्रुमैः पर्वताग्रैश्च शिलाभिश्च प्लवङ्गमाः ।**

**अभ्यवर्षन्त समरे रावणिं पर्यवस्थिताः ॥ ४३ ॥**

व्यक्तजीविताः त्यक्तजीवितेच्छाः । अभिवृत्ताः अभिमुखं प्रवृत्ताः । तुरवधारणे ॥ ४२ – ४३ ॥



**तद्द्रुमाणां शिलानां च वर्षं प्राणहरं महत् ।**

**व्यपोहत महातेजा रावणिः समितिञ्जयः ॥ ४४ ॥**

**ततः पावकसंकाशैः शरैराशीविषोपमैः ।**

**वानराणामनीकानि बिभेद समरे प्रभुः ॥ ४५ ॥**

व्यपोहत वारयामास ॥ ४४–४५ ॥



**अष्टादशशरैस्तीक्ष्णैः स विद्ध्वा गन्धमादनम् ।**

**विव्याध नवभिश्चैव नलं दूरादवस्थितम् ॥ ४६ ॥**

**सप्तभिस्तु महावीर्यो मैन्दं मर्मविदारणैः ।**

**पञ्चभिर्विशिखैश्चैव गजं विव्याध संयुगे ॥ ४७ ॥**

**जाम्बवन्तं तु दशभिर्नीलं त्रिंशद्भिरेव च ।**

**सुग्रीवमृषभं चैव सोङ्गदं द्विविदं तथा ॥**

**घोरैर्दत्तवरैस्तीक्ष्णैर्निष्प्राणानकरोत्तदा ॥ ४८ ॥**

अष्टादशेत्यादिसार्धश्लोकत्रयमेकान्वयम् ॥ दत्तवरैः वरदत्तैः ॥ ४६ – ४८ ॥



**अन्यानपि तदा मुख्यान्वानरान्बहुभिः शरैः ।**

**अर्दयामास संक्रुद्धः कालाग्निरिव मूर्च्छितः ॥ ४९ ॥**

**स शरैः सूर्यसंकाशैः सुमुक्तैः शीघ्रगामिभिः ।**

**वानराणामनीकानि निर्ममन्थ महारणे ॥ ५० ॥**

अन्यानिति ॥ मूर्च्छितः प्रवृद्धः ॥ ४९-५० ॥



**आकुलां वानरीं सेनां शरजालेन मोहिताम् ।**

**हृष्टः स परया प्रीत्या ददर्श क्षतजोक्षिताम् ॥ ५१ ॥**

परया प्रीत्या हृष्टः उद्धतः ॥ ५१ ॥



**पुनरेव महातेजा राक्षसेन्द्रात्मजो बली ।**

**संसृज्य बाणवर्षं च शस्त्रवर्षं च दारुणम् ॥**

**ममर्द वानरानीकमिन्द्रजित्वरितो बली ॥ ५२ ॥**

पुनरेवेत्यादिसार्धश्लोकमेकं वाक्यम् ॥ खङ्गादीनि शस्त्राणि । अत्र द्वितीयबलिशब्दो वरदानबलवत्तावाचकः । प्रथमो वीर्यवत्तावाचकः ॥ ५२ ॥



**स्वसैन्यमुत्सृज्य समेत्य तूर्णं महारणे वानरवाहिनीषु ।**

**अदृश्यमानः शरजालमुग्रं ववर्ष नीलाम्बुधरो यथाऽम्बु ॥ ५३ ॥**

**ते शक्रजिद्बाणविशीर्णदेहा मायाहता विस्वरमुन्नदन्तः ।**

**रणे निपेतुर्हरयोद्रिकल्पा यथेन्द्रवज्राभिहता नगेन्द्राः ॥ ५४ ॥**

स्वसैन्यं स्वसैन्योपरिभागम् ॥ ५३–५४ ॥



**ते केवलं संददृशुः शिताग्रान्बाणान्रणे वानरवाहिनीषु ।**

**मायानिगूढं तु सुरेन्द्रशत्रुं ने चावृतं राक्षसमभ्यपश्यन् ॥ ५५ ॥**

**ततः स रक्षोधिपतिर्महात्मा सर्वा दिशो बाणगणैः शिताग्रैः ।**

**प्रच्छादयामास रविप्रकाशैर्विषादयामास च वानरेन्द्रान् ॥ ५६ ॥**

**स शूलनिस्त्रिंशपरश्वधानि व्याविध्य दीप्तानलसन्निभानि ।**

**सविस्फुलिङ्गोज्ज्वलपावकानि ववर्ष तीव्रं प्लवगेन्द्रसैन्ये ।**

**\[ गदाश्च शक्तीः परिघं शतघ्नीर्ववर्ष तीव्रं प्लवगेन्द्रसैन्ये \] ॥ ५७ ॥**

मायानिगूढं अतएव आवृतं अप्रकाशम् ॥ ५५-५७ ॥



**ततो ज्वलनसंकाशैः शरैर्वानरयूथपाः ।**

**ताडिताः शक्रजिद्बाणैः प्रफुल्ला इव किंशुकाः ॥ ५८ ॥**

**तेऽन्योन्यमभिसर्पन्तो निनदन्तश्च विस्वरम् ।**

**राक्षसेन्द्रास्त्रनिर्भिन्ना निपेतुर्वानरर्षभाः ॥ ५९ ॥**

ततो ज्वलनेत्यादिश्लोकद्वयमेकान्वयम् ॥ शरैः तीक्ष्णैरित्यर्थः ॥ ५८-५९ ॥



**उदीक्षमाणा गगनं केचिन्नेत्रेषु ताडिताः ।**

**शेरैर्विविशुरन्योन्यं पेतुश्च जगतीतले ॥ ६० ॥**

विविशुरन्योन्यं अन्योन्योपर्यालम्बनार्थं पेतुरित्यर्थः ॥ ६० ॥



**हनुमन्तं च सुग्रीवमङ्गदं गन्धमादनम् ।**

**जाम्बवन्तं सुषेणं च वेगदर्शिनमेव च ॥ ६१ ॥**

हनुमन्तमित्यादिचतुः-श्लोक्येकान्वया ॥ ६१ ॥



**मैन्दं च द्विविदं नीलं गवाक्षं गजगोमुखौ ।**

**केसरिं हरिलोमानं विद्युद्दंष्ट्रं च वानरम् ॥ ६२ ॥**

**सूर्याननं ज्योतिमुखं तथा दधिमुखं हरिम् ।**

**पावकाक्षं नलं चैव कुमुदं चैव वानरम् ॥ ६३ ॥**

**प्रासैः शूलैः शितैर्बाणैरिन्द्रजिन्मन्त्रसंहितैः ।**

**विव्याध हरिशार्दूलान्सर्वांस्तान्राक्षसोत्तमः ॥ ६४ ॥**

केसरिमित्यार्षम् ॥ ६२ – ६४ ॥



**स वै गदाभिर्हरियूथमुख्यान्निर्भिद्य बाणैस्तपनीयपुङ्खैः ।**

**ववर्ष रामं शरवृष्टिजालैः सलक्ष्मणं भास्कररश्मिकल्पैः ॥ ६५ ॥**

गदाभिरित्येतत् पूर्वोक्तप्रासादीनामुपलक्षणम् ॥ ६५ ॥



**स बाणवर्षैरभिवर्ष्यमाणो धारानिपातानिव तानचिन्त्य ।**

**समीक्षमाणः परमाद्भुतश्री रामस्तदा लक्ष्मणमित्युवाच ॥ ६६ ॥**

बाणवर्षैः बाणनिरन्तरपातैः । अभिवर्ष्यमाणः अभितः पात्यमानः स रामः । तान् बाणवर्षान् । धारानिपातानिव लघूनचिन्त्य । बाणवर्षं तृणीकृत्येत्यर्थः । अत्र हेतुमाह – परमेति । अत्यन्ताश्चर्यकरधैर्य समृद्धिः सन् लक्ष्मणं समीक्षमाणः स्वस्वभावावलम्ब नेन ब्रह्मास्त्रप्रतिक्रियां कर्तुमुद्युक्तमिङ्गितैरभिवीक्षमाणः सन्नित्युवाच ॥ ६६ ॥



**असौ पुनर्लक्ष्मण राक्षसेन्द्रो ब्रह्मास्त्रमाश्रित्य सुरेन्द्रशत्रुः ।**

**निपातयित्वा हरिसैन्यमुग्रमस्माञ्शरैरर्दयति प्रसक्तः ॥ ६७ ॥**

असौ ब्रह्मास्त्रं ब्रह्मास्त्रमत्रं । आश्रित्य । प्रहरन्निति शेषः ॥ ६७ ॥



**स्वयम्भुवा दत्तवरो महात्मा खमास्थितोन्तर्हितभीमकायः ।**

**कथं नु शक्यो युधि नष्टदेहो निहन्तुमद्येन्द्रजिदुद्यतास्त्रः ॥ ६८ ॥**

नष्टदेहः अदृष्टदेहः । तत्र हेतुः –अन्तर्हितभीमकाय इति ॥ ६८ ॥



**मन्ये स्वयम्भूर्भगवानचिन्त्यो यस्यैतदस्त्रं प्रभवश्च योस्य ।**

**बाणावपातांस्त्वमिहाद्य धीमन्मया सहाव्यग्रमनाः सहस्व ॥ ६९ ॥**

**प्रच्छादयत्येष हि राक्षसेन्द्रः सर्वा दिशः सायकवृष्टिजालैः ।**

**एतच्च सर्वं पतिताग्र्यशूरं न भ्राजते वानरराजसैन्यम् ॥ ७० ॥**

तर्हि तत्र प्रतिक्रिया कर्तव्येत्यत्राह – मन्य इति ॥ स्वयम्भूः अचिन्त्यः अचिन्त्यप्रभाव इति मन्ये । तत्र हेतुमाह — यस्येति । एतदस्त्रं यस्य यद्देवताकं । यः अस्यास्त्रस्य प्रभवः उत्पत्तिकारणं । सोचिन्त्यः । तर्ह्यावाभ्यां किं कर्तव्यमित्यत्राह – बाणेति । धीमन् आपत्सु न चलितव्यमिति ज्ञानिन् ॥ ६९-७० ॥



**आवां तु दृष्ट्वा पतितौ विसंज्ञौ निवृत्तयुद्धौ गतरोषहर्षौ ।**

**ध्रुवं प्रवेक्ष्यत्यमरारिवासमसौ समादाय रणाग्रलक्ष्मीम् ॥ ७१ ॥**

गतरोषहर्षौ मूर्च्छिताविति यावत् । अमरारिवासं लङ्कां । रणाग्रलक्ष्मीं विजयलक्ष्मीं । अग्रपदेन रणमूललक्ष्मीर्न ग्रहीतुं शक्येत्युच्यते । एतेन मूलघातः कर्तुं न शक्यत इत्युच्यते ॥ ७१ ॥



**ततस्तु ताविन्द्रजिदस्रजालैर्बभूवतुस्तत्र तथा विशस्तौ ।**

**स चापि तौ तत्र विदर्शयित्वा ननाद हर्षायुधि राक्षसेन्द्रः ॥ ७२ ॥**

**स तत्तदा वानरसैन्यमेवं रामं च सङ्ख्ये सह लक्ष्मणेन ।**

**विषादयित्वा सहसा विवेश पुरीं दशग्रीवभुजाभिगुप्ताम् ॥ ७३ ॥**

**\[ संस्तूयमानः स तु यातुधानैः पित्रे च सर्वं हृषितोऽभ्युवाच ॥ \] ७४ ॥**

विशस्तौ पीडितौ । तौ पतितौ विदर्शयित्वा दृष्ट्वा ननाद ॥ ७२-७४ ॥



**इत्यार्षे श्रीमद्रामायणे वाल्मीकी आदिकाव्ये युद्धकाण्डे त्रिसप्ततितमः सर्गः ॥ ७३ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने त्रिसप्ततितमः सर्गः ॥ ७३ ॥**
