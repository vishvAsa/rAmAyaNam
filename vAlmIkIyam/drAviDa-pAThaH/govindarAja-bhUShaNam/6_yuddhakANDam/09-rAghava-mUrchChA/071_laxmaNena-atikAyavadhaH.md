+++
title = "०७१ लक्ष्मणेन-अतिकायवधः"
title_english = "071 Lakshmana kills Atikaya"

+++
**श्रीमद्रामायणे वाल्मीकीये आदिकाव्ये युद्धकाण्डे एकसप्ततितमः सर्गः**

भ्रातृनिधनरुष्टे अतिकायेसेनामध्यप्रविष्टे तस्मिन्कुंभकर्णत्वभ्रमेण वानरेषुभयाद्विद्रव -माणेषु रामेण तद्रथायुधादिवर्णनपूर्वकं विभीषणंप्रति तत्स्वरूपप्रश्नः ॥ १ ॥ विभीषणेनरामंप्रति विस्तरेणतत्पराक्रमादिनिवेदनम् ॥ २ ॥ अतिकायेनरामंप्रति गर्वोक्त्यायुद्धप्रार्थने लक्ष्मणेन तत्प्रतिरोधनम् ॥ ३ ॥ ततस्तयोर्वीरवादपुरस्सरंसमारंभः ॥ ४ ॥ लक्ष्मणेनास्त्रप्रत्यस्त्रप्रयोग -पूर्वकं निशिततरशरगणप्रयोगेपि ब्रह्मवरादभेद्यकवचएवसत्यतिकाये अन्तरिक्षेऽन्तर्हितवायु -वचनाद्ब्रह्मास्त्रेण तच्छिरश्छेदनम् ॥ ५ ॥

****

**स्वबलं व्यथितं दृष्ट्वा तुमुलं रोमहर्षणम् ।**

**भ्रातृश्च निहतान्दृष्ट्वा शक्रतुल्यपराक्रमान् ॥ १ ॥**

**पितृव्यौ चापि संदृश्य समरे संन्निषूदितौ ।**

**युद्धोन्मत्तं च मत्तं च भ्रातरौ राक्षसर्षभौ ॥ २ ॥**

**चुकोप च महातेजा ब्रह्मदत्तवरो युधि ।**

**अतिकायोद्रिसंकाशो देवदानवदर्पहा ॥ ३ ॥**

**स भास्करसहस्रस्य संघातमिव भास्वरम् ।**

**रथमा स्थाय शक्रारिरभिदुद्राव वानरान् ॥ ४ ॥**

स्वबलमित्यादि । भ्रातरौ अन्योन्यं भ्रातरौ ॥ १-४ ॥

****

**स विस्फार्य महच्चापं किरीटी मृष्टकुण्डलः ।**

**नाम विश्रावयामास ननाद च महास्वनम् ॥ ५ ॥**

**तेन सिंहप्रणादेन नामविश्रावणेन च ।**

**ज्याशब्देन च भीमेन त्रासयामास वानरान् ॥ ६ ॥**

मृष्टकुण्डलः शुद्धकुण्डलः ॥ ५-६ ॥

****

**ते दृष्ट्वा देहमाहात्म्यं कुम्भकर्णोऽयम्मुत्थितः ।**

**भयार्ता वानराः सर्वे संश्रयन्ते परस्परम् ॥ ७ ॥**

**ते तस्य रूपमालोक्य यथा विष्णोस्त्रिविक्रमे ।**

**भयाद्वानरयूथास्ते विद्रवन्ति ततस्ततः ॥ ८ ॥**

**तेऽतिकायं समासाद्य वानरा मूढचेतसः ।**

**शरण्यं शरणं जग्मुर्लक्ष्मणाग्रजमाहवे ॥ ९ ॥**

**ततोतिकायं काकुत्स्थो रथस्थं पर्वतोपमम् ।**

**ददर्श धन्विनं दूरागर्जन्तं कालमेघवत् ॥ १० ॥**

**स तं दृष्ट्वा महात्मानं राघवस्तु विसिष्मिये ।**

**वानरान्सान्त्वयित्वाऽथ विभीषणमुवाच ह ॥ ११ ॥**

माहात्म्यं महत्वं । उत्थित इत्यनन्तरमितिकरणं द्रष्टव्यं ॥ ७-११ ॥

****

**कोसौ पर्वतसंकाशो धनुष्मान्हरिलोचनः ।**

**युक्ते हयसहस्रेण विशाले स्यन्दने स्थितः ॥ १२ ॥**

**य एष निशितैः शूलैः सुतीक्ष्णैः प्रासतोमरैः ।**

**अर्चिष्मद्भिर्वृतो भाति भूतैरिव महेश्वरः ॥ १३ ॥**

हरिलोचनः सिंहदृष्टिः ॥ १२-१३ ॥

****

**कालजिह्वाप्रकाशाभिर्य एषोतिविराजते ।**

**आवृतो रथशक्तीभिर्विद्युद्भिरिव तोयदः ॥ १४**

**धनूंषि चास्य सज्यानि हेमपृष्ठानि सर्वशः ।**

**शोभयन्ति रथश्रेष्ठं शक्रचाप इवाम्बरम् ॥ १५ ॥**

**क एष रक्षःशार्दूलो रणभूमिं विराजयन् ।**

**अभ्येति रथिनां श्रेष्ठो रथेनादित्यतेजसा ॥ १६ ॥**

रथशक्तीभिः रथस्थिताभिः शक्तिभिः ॥ १४ – १६ ॥

****

**ध्वज शृङ्गप्रतिष्ठेन राहुणाभिविराजते ।**

**सूर्यरश्मिनिभैर्बाणैर्दिशो दश विराजयन् ॥ १७ ॥**

ध्वजशृङ्गप्रतिष्ठेनेति ॥ अनेन राहुध्वजोयमित्युक्तं ॥ १७ ॥

****

**त्रिणतं मेघनिर्ह्रादं हेमपृष्ठमलङ्कृतम् ।**

**शतक्रतुधनुःप्रख्यं धनुश्वास्य विराजते ॥ १८ ॥**

त्रिणतं त्रिषुआद्यन्तयोर्मध्ये च नतं । मेघनिदं मेघतुल्यज्यास्वनं । हेमपृष्ठं हेमलिप्तपार्श्वमित्यर्थः । धनुः रथस्थेभ्यः अन्यत् करधृतमिदं ॥ १८ ॥

****

**सध्वजः सपताकश्च सानुकर्षो महारथः ।**

**चतुःसादिसमायुक्तो मेघस्तनितनिस्वनः ॥ १९ ॥**

ध्वजः असाधारणकेतनं । पताका साधारणी । अनुकर्षः रथाधः- स्थदारु । चतुःसादिसमायुक्तः चतुःसारथियुक्तः ॥ १९ ॥

****

**विंशतिर्दश चाष्टौ च तूण्योस्य रथमास्थिताः ।**

**कार्मुकानि च भीमानि ज्याश्च काञ्चनपिङ्गलाः ॥ २० ॥**

कार्मुकाणि धनुर्भेदा इति न पौनरुत्यं ॥ २० ॥

****

**द्वौ च खड्नौ रथगतौ पार्श्वस्थौ पार्श्वशोभितौ ।**

**चतुर्हस्तत्सेरुयुतौ व्यक्तहस्तदशायतौ ॥ २१ ॥**

पार्श्वशोभितौ पार्श्वाभ्यां शोभितौ । चतुर्हस्तत्सरुयुतौ चतुर्हस्तप्रमाणत्सरुयुक्तौ । त्सरुः खङ्गादिमुष्टौ स्यात् इत्यमरः । व्यक्तहस्तदशायतौ व्यक्तौ च तौ हस्तदशायतौ चेति तथा ॥ २१ ॥

****

**रक्तकण्ठगुणो धीरो महापर्वतसन्निभः ।**

**कालः कालमहावक्रो मेघस्थ इव भास्करः ॥ २२ ॥**

**काञ्चनाङ्गदनद्धाभ्यां भुजाभ्यामेष शोभते ।**

**शृङ्गाभ्यामिव तुङ्गाभ्यां हिमवान्पर्वतोत्तमः ॥ २३ ॥**

**कुण्डलाभ्यां तु यस्यैतद्भाति वक्रं शुभेक्षणम् ।**

**पुनर्वस्वन्तरगतं पूर्णं बिम्बमिवैन्दवम् ॥ २४ ॥**

**आचक्ष्व मे महाबाहो त्वमेनं राक्षसोत्तमम् ।**

**यं दृष्ट्वा वानराः सर्वे भयार्ता विद्रुता दिशः ॥२५॥**

**स पृष्टो राजपुत्रेण रामेणामिततेजसा ।**

**आचचक्षे महातेजा राघवाय विभीषणः ॥ २६ ॥**

**दशग्रीवो महातेजा राजा वैश्रवणानुजः ।**

**भीमकर्मा महोत्साहो रावणो राक्षसाधिपः ॥ २७ ॥**

रक्तकण्ठगुणः रक्तकण्ठमाल्यः । कालमहावक्रः कालस्येव महावक्रं यस्य स तथोक्तः । काल इव महाव्र इति वा ॥ २२–२७ ॥

****

**तस्यासीद्वीर्यवान्पुत्रो रावणप्रतिमो रणे ।**

**वृद्धसेवी श्रुतिधरः सर्वास्त्रविदुषां वरः ॥ २८ ॥**

**अश्वपृष्ठे रथे नागे खड्गे धनुषि कर्षणे ।**

**भेदे सान्त्वे च दाने च नये मन्त्रे च संमतः ॥ २९ ॥**

**यस्य बाहू समाश्रित्य लङ्का वसति निर्भया ।**

**तनयं धान्यमालिन्या अतिकायमिमं विदुः ॥ ३० ॥**

**एतेनाराधितो ब्रह्मा तपसा भावितात्मना ।**

**अस्त्राणि चाप्यवाप्तानि रिपवश्च पराजिताः ॥ ३१ ॥**

**सुरासुरैरवध्यत्वं दत्तमस्मै स्वयंभुवा ।**

**एतच्च कवचं दिव्यं रथश्चैषोर्कभास्वरः ॥ ३२ ॥**

**एतेन शतशो देवा दानवाश्च पराजिताः ।**

**रक्षितानि च रक्षांसि यक्षाश्चापि निषूदिताः ॥ ३३ ॥**

तस्येत्यादिश्लोकद्वयं ॥ नये युक्तौ । मन्त्रे विचारे २८-३३

****

**वज्रं विष्टम्भितं येन बाणैरिन्द्रस्य धीमतः ।**

**पाशः सलिलराजस्य रणे प्रतिहतस्तथा ॥ ३४ ॥**

**एषोतिकायो बलवान्राक्षसानामथर्षभः ।**

**रावणस्य सुतो धीमान्देवदानवदर्पहा ॥ ३५ ॥**

वज्रमित्यादिश्लोकद्वयं ॥ विष्टम्भितं निश्चलीकृतं । राक्षसानामथर्षभ इत्यत्राथशब्दः कात्स्न्र्ये ॥ ३४-३५ ॥

****

**तदस्मिन्क्रियतां यत्नः क्षिप्रं पुरुषपुङ्गव ।**

**पुरा वानरसैन्यानि क्षयं नयति सायकैः ॥ ३६ ॥**

**ततोतिकायो बलवान्प्रविश्य हरिवाहिनीम् ।**

**विस्फारयामास धनुर्ननाद च पुनः पुनः ॥ ३७ ॥**

**तं भीमवपुषं दृष्ट्वा रथस्थं रथिनां वरम् ।**

**अभिपेतुर्महात्मानो ये प्रधाना वनौकसः ॥ ३८ ॥**

पुरा नयति नेष्यतीत्यर्थः ॥ ३६-३८ ॥

****

**कुमुदो द्विविदो मैन्दो नीलः शरभ एव च ।**

**पादपैर्गिरिशृङ्गैश्च युगपत्समभिद्रवन् ॥ ३९ ॥**

**तेषां वृक्षांश्च शैलांश्च शरैः काञ्चनभूषणैः ।**

**अतिकायो महातेजाश्चिच्छेदास्त्रविदां वरः ॥ ४० ॥**

समभिद्रवन् । आगमशासनस्यानित्यत्वादडभावः ॥ ३९-४० ॥

****

**तांश्चैव सर्वान्स हरीञ्शरैः सर्वायसैर्बली ।**

**विव्याधाभिमुखः सङ्ख्ये भीमकायो निशाचरः ॥ ४१ ॥**

**तेऽर्दिता बाणवर्षेण भग्नगात्राः प्लवङ्गमाः ।**

**न शेकुरतिकायस्य प्रतिकर्तु महारणे ॥ ४२ ॥**

अभिमुखः स्थित इति शेषः ॥ ४१-४२ ॥

****

**तत्सैन्यं हरिवीराणां त्रासयामास राक्षसः ।**

**मृगयूथमिव क्रुद्धो हरिर्यौवनदर्पितः ॥ ४३ ॥**

हरिः सिंहः ॥ ४३ ॥

****

**स राक्षसेन्द्रो हरिसैन्यमध्ये नायुध्यमानं निजघान कंचित् ।**

**उपेत्य रामं सधनुः कलापी सगर्वितं वाक्यमिदं बभाषे ॥ ४४ ॥**

कलापी तूणीरवान् । कलापो भूषणे बर्हे तूणीरे संहतावपि इत्यमरः । सगर्वितं सगर्वं ॥ ४४ ॥

****

**रथे स्थितोऽहं शरचापपाणिर्न प्राकृतं कंचन योधयामि ।**

**यश्वास्ति कश्चिद्व्यवसाययुक्तो ददातु मे क्षिप्रमिहाद्य युद्धम् ॥ ४५ ॥**

व्यवसायः उत्साहः ॥ ४५ ॥

****

**तत्तस्य वाक्यं ब्रुवतो निशम्य चुकोप सौमित्रिरमित्रहन्ता ।**

**अमृष्यमाणश्च समुत्पपात जग्राह चापं च ततः स्मयित्वा ॥ ४६ ॥**

**क्रुद्धः सौमित्रिरुत्पत्य तूणादाक्षिप्य सायकम् ।**

**पुरस्तादतिकायस्य विचकर्ष महद्धनुः ॥ ४७ ॥**

स्मयित्वा अनादृत्य । ष्मिङ् अनादरे इति धातुः ॥ ४६-४७ ॥

****

**पूरयन्स महीं शैलानाकाशं सागरं दिशः ।**

**ज्याशब्दो लक्ष्मणस्योग्रस्त्रासयन्रजनीचरान् ॥ ४८ ॥**

त्रासयन् अभूदिति शेषः ॥ ४८ ॥

****

**सौमित्रेश्चापनिर्घोषं श्रुत्वा प्रतिभयं तदा ।**

**विसिष्मिये महातेजा राक्षसेन्द्रात्मजो बली ॥ ४९ ॥**

**अथातिकायः कुपितो दृष्ट्वा लक्ष्मणमुत्थितम् ।**

**आदाय निशितं बाणमिदं वचनमब्रवीत् ॥ ५० ॥**

**बालस्त्वमसि सौमित्रे विक्रमेष्वविचक्षणः ।**

**गच्छ किं कालसदृशं मां योधयितुमिच्छसि ॥ ५१ ॥**

**न हि मद्बासहुसृष्टानामस्त्राणां हिमवानपि ।**

**सोढुमुत्सहते वेगमन्तरिक्षमथो मही ॥ ५२ ॥**

प्रतिभयं । भयंकरं प्रतिभयं इत्यमरः । ४९-५२ ॥

****

**सुखप्रसुप्तं कालाग्निं निबोधयितुमिच्छसि ।**

**न्यस्य चापं निवर्तस्व मा प्राणाञ्जहि मङ्गतः ॥ ५३ ॥**

निबोधयितुं ज्वलयितुं । मा जहि मा हिंसीः । हन्तेर्जः इति जादेशः । मद्गतः मां प्राप्तः ॥ ५३ ॥

****

**अथ वा त्वं प्रतिष्टब्धो न निवर्तितुमिच्छसि ।**

**तिष्ठ प्राणान्परित्यज्य गमिष्यसि यमक्षयम् ॥ ५४ ॥**

प्रतिष्टब्धः प्रतिमुखं स्थितः ॥ ५४ ॥

****

**पश्य मे निशितान्बाणानरिदर्पनिषूदनान् ।**

**ईश्वरायुधसंकाशांस्तप्तकाञ्चनभूषणान् ॥ ५५ ॥**

**एष ते सर्पसंकाशो बाणः पास्यति शोणितम् ।**

**मृगराज इव क्रुद्धो नागराजस्य शोणितम् ।**

**इत्येवमुक्त्वा संक्रुद्धः शरं धनुषि संदधे ॥ ५६ ॥**

**श्रुत्वाऽतिकायस्य वचः सरोषं सगर्वितं संयति राजपुत्रः ।**

**स संचुकोपातिवलो बृहच्छ्रीरुवाच वाक्यं च ततो महार्थम् ॥ ५७ ॥**

ईश्वरायुधं त्रिशूलं ॥ ५५ -५७ ॥

****

**न वाक्यमात्रेण भवान्प्रधानो न कत्थनात्सत्पुरुषा भवन्ति ।**

**मयि स्थिते धन्विनि बाणपाणौ निदर्शय स्वात्मबलं दुरात्मन् ॥ ५८ ॥**

**कर्मणा सूचयात्मानं न विकत्थितुमर्हसि ।**

**पौरुषेण तु यो युक्तः स तु शूर इति स्मृतः ॥ ५९ ॥**

**सर्वायुधसमायुक्तो धन्वी त्वं रथमास्थितः ।**

**शरैर्वा यदि वाऽप्यस्त्रैर्दर्शयस्व पराक्रमम् ॥ ६० ॥**

कत्थनात् आत्मश्लाघनात् । सत्पुरुषाः शूरपुरुषाः ॥ ५८- ६० ॥

****

**ततः शिरस्ते निशितैः पातयिष्याम्यहं शरैः ।**

**मारुतः कालसंपक्वं वृन्तात्तालफलं यथा ॥ ६१ ॥**

वृन्तात् प्रसवबन्धनात् । वृन्तं प्रसवबन्धनं इत्यमरः ॥ ६१ ॥

**अद्य ते मामका बाणास्तप्तकाञ्चनभूषणाः ।**

**पास्यन्ति रुधिरं गात्राद्बाणशल्यान्तरोत्थितम् ॥ ६२ ।**

**बालोऽयमिति विज्ञाय न माऽवज्ञातुमर्हसि ॥ ६३ ॥**

बाणशल्यान्तरोत्थितमिति । बाणशल्यान्तराणि बाणशल्यकृतान्यन्तराणि ॥ ६२ – ६३ ॥

****

**बालो वा यदि वा वृद्धो मृत्युं जानीहि संयुगे ।**

**बालेन विष्णुना लोकास्त्रयः क्रान्तास्त्रिभिः क्रमैः ॥ ६४ ॥**

**लक्ष्मणस्य वचः श्रुत्वा हेतुमत्परमार्थवत् ।**

**अतिकायः प्रचुक्रोध बाणं चोत्तममाददे ॥ ६५ ॥**

**ततो विद्याधरा भूता देवा दैत्या महर्षयः ।**

**गुह्यकाश्च महात्मानस्तद्युद्धं द्रष्टुमागमन् ॥ ६६ ॥**

मृत्युं जानीहि । मामिति शेषः ॥ ६४–६६ ॥

****

**ततोतिकायः कुपितश्चापमारोप्य सायकम् ।**

**लक्ष्मणाय प्रचिक्षेप संक्षिपन्निव चाम्बरम् ॥ ६७ ॥**

**तमापतन्तं निशितं शरमाशीविषोपमम् ।**

**अर्धचन्द्रेण चिच्छेदं लक्ष्मणः परवीरहा ॥ ६८ ॥**

**तं निकृत्तं शरं दृष्ट्वा कृत्तभोगमिवोरगम् ।**

**अतिकायो भृशं क्रुद्धः पञ्च बाणान्समाददे ॥ ६९ ॥**

**ताञ्शरान्संप्रचिक्षेप लक्ष्मणाय निशाचरः ।**

**तानप्राप्ताञ्शरैस्तीक्ष्णैश्चिच्छेद भरतानुजः ॥ ७० ॥**

**\[ पञ्चभिः पञ्च चिच्छेद पावकार्कसमप्रभैः ॥ \]**

**स ताञ्छित्त्वा शरैस्तीक्ष्णैर्लक्ष्मणः परवीरहा ।**

**आददे निशितं बाणं ज्वलन्तमिव तेजसा ॥ ७१ ॥**

**तमादाय धनुःश्रेष्ठे योजयामास लक्ष्मणः ।**

**विचकर्ष च वेगेन विससर्ज च वीर्यवान् ॥ ७२ ॥**

सायकं चापमारोप्य बाणं धनुषि संधायेत्यर्थः । संक्षिपन्निव बाणवेगेनान्तरावस्थितमाकाशं प्रसन्निवेत्यर्थः ॥ ६७–७२ ॥

****

**पूर्णायतविसृष्टेन शरेण नतपर्वणा ।**

**ललाटे राक्षसश्रेष्ठमाजघान स वीर्यवान् ॥ ७३ ॥**

पूर्णायतेन पूर्णाकृष्टेन । विसृष्टेन क्षिप्तेन । नतपर्वणा निलीनपर्वणा । ऋजुनेति यावत् ॥ ७३ ॥

****

**स ललाटे शरो मग्नस्तस्य भीमस्य रक्षसः ।**

**ददृशे शोणितेनाक्तः पन्नगेन्द्र इवाचले ॥ ७४ ॥**

अक्तः लिप्तः ॥ ७४ ॥

****

**राक्षसः प्रचकम्पे च लक्ष्मणेषुप्रपीडितः ।**

**रुद्रबाणहतं घोरं यथा त्रिपुरगोपुरम् ॥ ७५ ॥**

त्रिपुरगोपुरं त्रिपुरद्वारं ॥ ७५ ॥

****

**चिन्तयामास चाश्वास्य विमृश्य च महाबलः ।**

**साधु बाणनिपातेन श्लाघनीयोसि मे रिपुः ॥ ७६ ॥**

**विधायैवं विनम्यास्यं नियम्य च भुजावुभौ ।**

**स रथोपस्थमास्थाय रथे च प्रचचार ह ॥ ७७ ॥**

चिन्तयामासेत्यादिश्लोकद्वयमेकान्वयं ॥ विमृश्य करणीयं निर्धार्य । बाणनिपातेन मे साधु श्लाघनीयो रिपुरसीति । एवं लक्ष्मणं विधाय अभिधाय । आस्यं विनम्य भुजौ नियम्य वशे स्थापयित्वा । रथोपस्थमास्थाय रथेन प्रचचार हेति संबन्धः ॥ ७६-७७ ॥

****

**एकं त्रीन्पश्च सप्तेति सायकान्राक्षसर्षभः ।**

**आददे संदधे चापि विचकर्षोत्ससर्ज च ॥ ७८ ॥**

**ते बाणाः कालसंकाशा राक्षसेन्द्रधनुश्च्युताः ।**

**हेमपुङ्खा रविप्रख्याश्चक्रुर्दीप्तमिवाम्बरम् ॥ ७९ ॥**

**ततस्तान्राक्षसोत्सृष्टाञ्शरौघान्राघवानुजः ।**

**असंभ्रान्तः प्रचिच्छेद निशितैर्बहुभिः शरैः ॥ ८० ॥**

**ताञ्शरान्युधि संप्रेक्ष्य निकृत्तान्रावणात्मजः ।**

**चुकोप त्रिदशेन्द्रारिर्जग्राह निशितं शरम् ॥ ८१ ॥**

**स संधाय महातेजास्तं बाणं सहसोत्सृजत् ।**

**ततः सौमित्रिमायान्तमाजघान स्तनान्तरे ॥ ८२ ॥**

**अतिकायेन सौमित्रिस्ताडितो युधि वक्षसि ।**

**सुस्राव रुधिरं तीव्रं मदं मत्त इव द्विपः ॥ ८३ ॥**

इति उक्तप्रकारेण ॥ ७८-८३ ॥

****

**स चकार तदाऽऽत्मानं विशल्यं सहसा विभुः ।**

**जग्राह च शरं तीक्ष्णमस्त्रेणापि च संदधे ॥ ८४ ॥**

अस्त्रेण अस्त्रमन्त्रेण । संधे योजयामास ॥ ८४ ॥

****

**आग्नेयेन तदाऽऽस्त्रेण योजयामास सायकम् ।**

**स जज्वाल तदा बाणो धनुष्यस्य महात्मनः ॥ ८५ ॥**

आग्नेयेनेत्यादि । पूर्वोक् तस्यैव विवरणं ॥ ८५ ॥

****

**अतिकायोपि तेजस्वी सौरमस्त्रं समादधे ।**

**तेन बाणं भुजङ्गाभं हेमपुङ्खमयोजयत् ॥ ८६ ॥**

समाधे अनुसंधे ॥ ८६ ॥

****

**तदस्त्रं ज्वलितं घोरं लक्ष्मणः शरमाहितम् ।**

**अतिकायाय चिक्षेप कालदण्डमिवान्तकः ॥ ८७ ॥**

**आग्नेयेनाभिसंयुक्तं दृष्ट्वा वाणं निशाचरः ।**

**उत्ससर्ज तदा बाणं दीप्तं सूर्यास्त्रयोजितम् ॥ ८८ ॥**

**तावुभावम्बरे बाणावन्योन्यमभिजघ्नतुः ।**

**तेजसा संप्रदीप्ताग्रौ क्रुद्धाविव भुजङ्गमौ ॥ ८९ ॥**

आहितं संहितं ॥ ८७-८९ ॥

****

**तावन्योन्यं विनिर्दह्य पेततुः पृथिवीतले ।**

**निरर्चिषौ भस्मकृतौ न भ्राजेते शरोत्तमौ ।**

**\[ तावुभौ दीप्यमानौ स नभ्राजेते महीतले \] ॥ ९० ॥**

**ततोतिकायः संक्रुर्द्धस्त्वस्त्रमैषीकमुत्सृजत् ।**

**तत्प्रचिच्छेद सौमित्रिरस्त्रेणैन्द्रेण वीर्यवान् ॥ ९१ ॥**

**ऐषीकं निहतं दृष्ट्वा रुषितो रावणात्मजः ।**

**याम्येनास्त्रेण संक्रुद्धो योजयामास सायकम् ॥ ९२ ॥**

**ततस्तदस्त्रं चिक्षेप लक्ष्मणाय निशाचरः ।**

**वायव्येन तदस्त्रेण निजघान स लक्ष्मणः ॥ ९३ ॥**

**अथैनं शरधाराभिर्धाराभिरिव तोयदः ।**

**अभ्यवर्षत्सुसंक्रुद्धो लक्ष्मणो रावणात्मजम् ॥ ९४ ॥**

**तेऽतिकायं समासाद्य कवचे वज्रभूषिते ।**

**भग्नाग्रशल्याः सहसा पेतुर्बाणा महीतले ॥ ९५ ॥**

**तान्मोघानभिसंप्रेक्ष्य लक्ष्मणः परवीरहा ।**

**अभ्यवर्षन्महेषूणां सहस्रेण महायशाः ॥ ९६ ॥**

**स वृष्यमाणो बाणौघैरतिकायो महाबलः ।**

**अवध्यकवचः सङ्ख्ये राक्षसो नैव विव्यथे ॥ ९७ ॥**

**\[ शंरं चाशीविषाकारं लक्ष्मणाय व्यपासृजत् ।**

**स तेन विद्धः सौमित्रिर्मर्मदेशे शरेण ह ॥**

**मुहूर्तमात्रं निस्संज्ञो ह्यभवच्छत्रुतापनः ॥ ९८ ॥**

**ततः संज्ञामुपालभ्य चतुर्भिः सायकोत्तमैः ।**

**निजघान हयान्संख्ये सारथिं च महाबलः ॥ ९९ ॥**

**ध्वजस्योन्मथनं कृत्वा शरवर्षैररिंदमः ।**

**असंभ्रान्तः स सौमित्रिस्ताञ्शरानभिलक्षितान् ।**

**मुमोच लक्ष्मणो बाणान्वधार्थं तस्य रक्षसः \] ॥ १०० ॥**

**न शशाक रुजं कर्तुं युधि तस्य शरोत्तमः ॥ १०१ ॥**

**अथैनमभ्युपागम्य वायुर्वाक्यमुवाच ह ।**

**ब्रह्मदत्तवरो ह्येष अवध्यकवचावृतः ॥ १०२ ॥**

**ब्राह्मेणास्त्रेण भिन्ध्येनमेष बध्यो हि नान्यथा ।**

**अवध्य एष ह्यन्येषास्मत्राणां कवची बली ॥ १०३ ॥**

भस्मकृतौ भस्मतया कृतौ ॥ ९०–१०३ ॥

****

**ततस्तु वायोर्वचनं निशम्य सौमित्रिरिन्द्रप्रतिमानवीर्यः ।**

**समाददे बाणममोघवेगं तद्बाह्ममस्रं सहसा नियोज्य ॥ १०४ ॥**

ब्राह्ममस्रं ब्रह्मास्त्रमन्त्रं । नियोज्य जपित्वेति यावत् ॥ १०४ ॥

****

**तस्मिन्महास्त्रे तु नियुज्यमाने सौमित्रिणा बाणवरे शिवाग्रे ।**

**दिशश्च चन्द्रार्कमहाग्रहाश्च नभश्च तत्रास चचाल चोर्वी ॥ १०५ ॥**

दिशश्चेत्यादौ तत्रसुरिति विपरिणम्यानुषज्यते ॥ १०५ ॥

****

**तं ब्रह्मणोस्त्रेण नियोज्य चापे शरं सुपुंखं यमदूतकल्पम् ।**

**सौमित्रिरिन्द्रारिसुतस्य तस्य ससर्ज बाणं युधि वज्रकल्पम् ॥ १०६ ॥**

**तं लक्ष्मणोत्सृष्टममोघवेगं समापतन्तं ज्वलनप्रकाशम् ।**

**सुवर्णवज्रोत्तमचित्रपुङ्खं तदातिकायः समरे ददर्श ॥ १०७ ॥**

**तं प्रेक्षमाणः सहसाऽतिकायो जघान बाणैर्निशितैरनेकैः ।**

**स सायकस्तस्य सुपर्णवेगस्तदाऽऽतिकायस्य जगाम पार्श्वम् ॥ १०८ ॥**

नियोज्य जपित्वा । तस्य यमदूतकल्पमित्यन्वयः ॥ १०६-१०८ ॥

****

**तमागतं प्रेक्ष्य तदाऽऽतिकायो बाणं प्रदीप्तान्तककालकल्पम् ।**

**जघान शक्त्यृष्टिगदाकुठारैः शूलैहुलैश्चात्य विपन्नचेताः ॥ १०९ ॥**

**तान्यायुधान्यद्भुतविग्रहाणि मोघानि कृत्वा स शरोऽग्निदीप्तः ।**

**प्रगृह्य तस्यैव किरीटजुष्टं ततोतिकायस्य शिरो जहार ॥ ११० ॥**

**तच्छिरः सशिरस्त्राणं लक्ष्मणेषुप्रपीडितम् ।**

**पपात सहसा भूमौ शृङ्गं हिमवतो यथा ॥ १११ ॥**

**तं तु भूमौ निपतितं दृष्ट्वा विक्षिप्तभूषणम् ।**

**बभूवुर्व्यथिताः सर्वे हतशेषा निशाचराः ॥ ११२ ॥**

हुलैः द्विफलपत्राग्रायुधविशेषैः । हुलं द्विफलपत्राग्रं इति वैजयन्ती ॥ १०९ – ११२ ॥

****

**ते विषण्णमुखा दीनाः प्रहारजनितश्रमाः ।**

**विनेदुरुच्चैर्बहवः सहसा विस्वरैः स्वरैः ॥ ११३ ॥**

विस्वरैः विस्वररूपैः ॥ ११३ ॥

**ततस्ते त्वरितं याता निरपेक्षा निशाचराः ।**

**पुरीमभिमुखा भीता द्रवन्तो नायके हते ॥ ११४ ॥**

निरपेक्षाः युद्धानपेक्षाः ॥ ११४ ॥

****

**प्रहर्षयुक्ता बहवस्तु वानराः प्रबुद्धपद्मप्रतिमाननास्तदा ।**

**अपूजयँलक्ष्मणमिष्टभागिनं हते रिपौ भीमबले दुरासदे ॥ ११५ ॥**

**\[ अतिबलमतिकायमअकल्पं युधि विनिपात्य स लक्ष्मणः प्रहृष्टः ।**

**त्वरितमथ तदा स रामपार्श्वं कपिनिवहैश्च सुपूजितो जगाम \] ॥ ११६ ॥**

प्रबुद्धेत्यत्र प्रसन्नत्वे तात्पर्यं । इष्टस्य जयस्य भागः प्राप्तिः सोऽस्यास्तीतीष्टभागी तं ॥ ११५ – ११६ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकसप्ततितमः सर्गः ॥ ७१ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकसप्ततितमः सर्गः ॥ ७१ ॥**
