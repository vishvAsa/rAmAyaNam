+++
title = "०८४ विभीषणेन इन्द्रजिद्रहस्यभेदनम्"
title_english = "084 Vibhishana tells the secret of conjuring trick"

+++
**श्रीमद्रामायणे वाल्मीकीये आदिकाव्ये युद्धकाण्डे चतुरशीतितमः सर्गः**


<details><summary>विषयाः</summary>

रामसमीपमुपागतवता लक्ष्मणमुखाद्रामशोककारणमवगतवताचविभीषणेन रामंप्रति इन्द्रजिन्निहतसीतायामायामयत्वोक्त्या समाश्वासनम् ॥ १ ॥ तथेन्द्रजिता निकुंभिलायांहोमारं -भस्य होमसमाप्तौतस्यदुर्जयत्वस्यच निवेदनेन तद्वधाय लक्ष्मणप्रेषणप्रार्थना ॥ २ ॥

</details>


****

**राममाश्वासयाने तु लक्ष्मणे भ्रातृवत्सले ।**

**निक्षिप्य गुल्मान्स्वस्थाने तत्रागच्छद्विभीषणः ॥ १ ॥**

**नानाप्रहरणैर्वीरैश्चतुर्भिः सचिवैर्वृतः ।**

**नीलाञ्जनचयाकारैर्मातङ्गैरिव यूथपः ॥ २ ॥**

अथेन्द्रजिद्वधोपायदर्शनं – राममाश्वासयान इत्यादि ॥ आश्वासयाने आश्वासयमाने । आगमशासनस्यानित्यत्वान्मुगभावः । अनेन पूर्वोक्तवादा भ्रातृवात्सल्यात्तदाश्वासनार्था नतु परमार्था इत्युक्तं । पूर्वोक्तयुक्तिपरिहारस्तु, हैतुकान्बकवृत्तींश्च वाड्मात्रेणापि नार्चयेत् इति मनूक्तरीत्या प्रेक्षणीयः । गुल्मान् सेनासन्निवेशान् । स्वस्थाने स्वकार्यकरणार्थं ॥ १-२ ॥

****

**सोभिगम्य महात्मानं राघवं शोकलालसम् ।**

**वानरांश्चैव ददृशे बाष्पपर्याकुलेक्षणान् ॥ ३ ॥**

**राघवं च महात्मानमिक्ष्वाकुकुलनन्दनम् ।**

**ददर्श मोहमापन्नं लक्ष्मणस्याङ्कमासितम् ॥ ४ ॥**

सोभिगम्येति । अत्र राघवपदं लक्ष्मणपरं । उत्तरश्लोके रामदर्शनस्य वक्ष्यमाणत्वात् । ददृशे ददर्श ॥ ३-४ ॥

****

**व्रीडितं शोकसंतप्तं दृष्ट्वा रामं विभीषणः ।**

**अन्तर्दुःखेन दीनात्मा किमेतदिति सोब्रवीत् ॥ ५ ॥**

सः विभीषणः रामं दृष्ट्वा दीनात्मा दीनमनस्कःसन् । अन्तर्दुःखेन अबहिः प्रकटितदुःखविकारेण उपलक्षितःसन् अब्रवीत् ॥ ५ ॥

****

**विभीषणमुखं दृष्ट्वा सुग्रीवं तांश्च वानरान् ।**

**लक्ष्मणोवाच मन्दार्थमिदं बाष्पपरिप्लुतः ॥ ६॥**

**हतामिन्द्रजिता सीतामिह श्रुत्वैव राघवः ।**

**हनुमद्वचनात्सौम्य ततो मोहमुपागतः ॥ ७ ॥**

लक्ष्मणोवाचेत्यत्र छान्दसः सुलोपः । मन्दार्थं अल्पार्थं संगृहीतार्थमित्यर्थः ॥ ६-७ ॥

****

**कथयन्तं तु सौमित्रिं सन्निवार्य विभीषणः ।**

**\[पुष्कलार्थमिदं वाक्यं विसंज्ञं राममब्रवीत् ॥ ८ ॥\]**

**मनुजेन्द्रार्तरूपेण यदुक्तं च हनूमता ।**

**तदयुक्तमहं मन्ये सागरस्येव शोषणम् ॥ ९ ॥**

कथयन्तमित्यर्धं ॥ मध्ये निवारणोक्तिः सर्वस्य वृत्तान्तस्य स्वेनावगतत्वात् । विभीषणः उवाचेति शेषः ॥ ८-९ ॥

****

**अभिप्रायं तु जानामि रावणस्य दुरात्मनः ।**

**सीतां प्रति महाबाहो न च घातं करिष्यति ॥ १० ॥**

करिष्यति । रावण इति शेषः ॥ १० ॥

****

**याच्यमानस्तु बहुशो मया हितचिकीर्षुणा ।**

**वैदेहीमुत्सृजस्वेति न च तत्कृतवान्वचः ॥ ११ ॥**

तत्र हेतुमाह-याच्यमान इत्यादिना ॥ ११ ॥

****

**नैव साम्ना न दानेन न भेदेन कुतो युधा ।**

**सा द्रष्टुमपि शक्येत नैव चान्येन केनचित् ॥ १२ ॥**

सा साम्रा द्रष्टुमपि नैव शक्येत । दानेनापि द्रष्टुं न शक्येत । भेदेनापि द्रष्टुं न शक्येत । युधा दण्डेन कुतो द्रष्टुमपि शक्येत । अन्येन मायोपायेन केनचिद्रष्टुमपि नैव शक्येत ॥ १२ ॥

****

**\[ मायामयीं महाबाहो तां विद्धि जनकात्मजाम् ॥ \]**

**वानरान्मोहयित्वा तु प्रतियातः स राक्षसः ॥**

**चैत्यं निकुंम्भिलां नाम यत्र होमं करिष्यति ॥ १३ ॥**

**हुतवानुपयातो हि देवैरपि सवासवैः ।**

**दुराधर्षो भवत्येव सङ्ग्रामे रावणात्मजः ॥ १४ ॥**

कथं तर्हिन्द्रजिता हतेत्याशङ्क्य मायेयमित्याह – वानरानित्यादिना ॥ मोहयित्वा । लङ्कायां स्वव्यतिरिक्तस्य योद्धुरभावात् स्वस्मिन्कर्मव्याकुले वानराः प्रहरेयुः यज्ञश्च विच्छिद्येत । विच्छिन्ने च तस्मिन् ब्रह्मवरानुसारेण स्वस्य विनाशो भविष्यतीति मत्वा वञ्चनमितिभावः ॥ १३-१४ ॥

****

**तेन मोहयता नूनमेषा माया प्रयोजिता ।**

**विघ्नमन्विच्छता तत्र वानराणां पराक्रमे ॥ १५ ॥**

अन्विच्छता चिन्तयता ॥ १५ ॥

****

**ससैन्यास्तत्र गच्छामो यावत्तन्न समाप्यते ।**

**त्येजेमं नरशार्दूल मिथ्या सन्तापमागतम् ।**

**सीदते हि बलं सर्वे दृष्ट्वा त्वां शोककर्शितम् ॥ १६ ॥**

तत् होमरूपं कर्म ॥ १६ ॥

****

**इह त्वं स्वस्थहृदयस्तिष्ठ सत्वसमुच्छ्रितः ।**

**लक्ष्मणं प्रेषयास्माभिः सह सैन्यानुकर्षिभिः ॥ १७ ॥**

सैन्यानुकर्षिभिः सैन्यपालैः ॥ १७ ॥

****

**एष तं नरशार्दूलो रावणिं निशितैः शरैः ।**

**त्याजयिष्यति तत्कर्म ततो वध्यो भविष्यति ॥ १८ ॥**

तत्कर्म होमकर्म । णिजन्तत्वाद्विकर्मकत्वं ॥ १८ ॥

****

**तस्यैते निशितास्तीक्ष्णाः पत्रिपत्राङ्गवाजिनः ।**

**पतत्रिण इवासौम्याः शराः पास्यन्ति शोणितम् ॥ १९ ॥**

**तं सन्दिश महाबाहो लक्ष्मणं शुभलक्षणम् ।**

**राक्षसस्य विनाशाय वज्रं वज्रधरो यथा ॥ २० ॥**

एते लक्षणीयाः । पत्रिपन्त्राणि पक्षिपक्षाः, तेषामङ्गानि बर्हाणि, तैः वाजिनः वेगवन्तः ॥ १९ – २० ॥

****

**मनुजवर न कालविप्रकर्षो रिपुनिधनं प्रति यत्क्षमोऽद्य कर्तुम् ।**

**त्वमतिसृज रिपोर्वधाय वाणीममररिपोर्मथने यथा महेन्द्रः ॥ २१ ॥**

**समाप्तकर्मा हि स राक्षसाधिपो भवत्यदृश्यः समरे सुरासुरैः ।**

**युयुत्सता तेन समाप्तकर्मणा भवेत्सुराणामपि संशयो महान् ॥ २२ ॥**

यद्यस्मात्कारणात् रिपुनिधनं प्रति कालविप्रकर्षः कालविलम्बः । अद्य कर्तुं न क्षमः । तत्तस्मात् । त्वं रिपुवधाय वाणीमतिसृज । आज्ञापयेत्यर्थः । यथा महेन्द्र इत्यापन्मात्रेदृष्टान्तः ॥ २१ – २२ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुरशीतितमः सर्गः ॥ ८४ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धंकाण्डव्याख्याने चतुरशीतितमः सर्गः ॥ ८४ ॥**
