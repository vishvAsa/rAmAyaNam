+++
title = "०८८ लक्ष्मण-इन्द्रजिद्युद्धम्"
title_english = "088 A fierce battle starts between Lakshmana and Indrajit"

+++
**श्रीमद्रामायणे वाल्मीकीये आदिकाव्ये युद्धकाण्डे अष्टाशीतितमः सर्गः**

लक्ष्मणेन्द्रजितोर्वीरवादपुरस्सरंसमरप्रवर्तनम् ॥ १ ॥

****

**विभीषणवचः श्रुत्वा रावणिः क्रोधमूर्च्छितः ।**

**अब्रवीत्परुषं वाक्यं वेगेनाभ्युत्पपात ह ॥ १ ॥**

अथेन्द्रजिल्लक्ष्मणयुद्धं – विभीषणवच इत्यादि । अभ्युत्पपात अभिमुखमुज्जगाम ॥ १ ॥

**उद्यतायुधनिस्त्रिंशो रथे सुसमलंकृते ।**

**कालाश्वयुक्ते महति स्थितः कालान्तकोपमः ॥ २ ॥**

**महाप्रमाणमुद्यम्य विपुलं वेगवदृढम् ।**

**धनुर्भीमं परामृश्य शरांश्चामित्रशातनान् ॥ ३ ॥**

कीदृग्भूतोभ्युज्जगामेत्यत्राह – उद्यतेत्यादिश्लोकद्वयेन ॥ सुसमलंकृते सुष्ठु समन्तात् अलंकृते । महाप्रमाणं महादीर्घं, धनुरुद्यम्य शरान् परामृश्य गृहीत्वा । अभ्युज्जगाम अब्रवीच्चेत्यन्वयः । अमित्रान् शत्रून् शातयन्ति खण्डयन्तीत्यमित्रशातनान् ॥ २-३ ॥

****

**तं ददर्श महेष्वासो रथे सुसमलङ्कृतः ।**

**अलङ्कृतममित्रघ्नं राघवस्थानुजं बली ।**

**हनुमत्पृष्ठमासीनमुदयस्थरविप्रभम् ॥ ४ ॥**

रथे स्थित इति शेषः । अलंकृतं स्वतेजसा भूषितं । हनुमत्पृष्ठमासीनमित्यनुवादेन हनुमान पूर्वं राक्षसैर्युद्धा इन्द्रजित्यागते लक्ष्मणं स्वपृष्ठभागमारोप्य स्थितवानिति गम्यते । उदयस्थरविप्रभमित्यनेन हनुमतः काञ्चनाकृतित्वं लक्ष्मणस्य रविवर्णत्वं चोक्तं ॥ ४ ॥

****

**उवाचैनं समारब्धः सौमित्रिं सविभीषणम् ।**

**तांश्च वानरशार्दूलान्पश्यध्वं मे पराक्रमम् ॥ ५ ॥**

उवाचैनमिति त्रिपादश्लोक एकान्वयः ॥ एतत् अब्रवीत्परुषं इति पूर्वोक्तस्य विवरणं नभवति । तद्विभीषणमात्रंप्रति । इदं तु सर्वान्प्रति । तच्च परुषं । इदं तु पराक्रमविषयं । समारब्धः संरब्धः ॥ ५ ॥

****

**अद्य मत्कार्मुकोत्सृष्टं शरवर्षं दुरासदम् ।**

**मुक्तं वर्षमिवाकाशे वारयिष्यथ संयुगे ॥ ६ ॥**

मुक्तं मेघमुक्तं । वारयिष्यथेत्येतत् सापहासोक्तिः ॥ ६ ॥

****

**अद्य वो मामका बाणा महाकार्मुकनिस्सृताः ।**

**विघमिष्यन्ति गात्राणि तूलराशिमिवानलः ॥ ७ ॥**

वः युष्माकं । विधमिष्यन्ति धक्ष्यन्ति ॥ ७ ॥

****

**तीक्ष्णसायक निर्भिन्नाञ्शूलशक्त्यष्टितोमरैः ।**

**अद्य वो गमयिष्यामि सर्वानेव यमक्षयम् ॥ ८ ॥**

तीक्ष्णसायकेति लुप्तविभक्तिकं पदं । तीक्ष्णसायकैरित्यर्थः । शूलशक्त्यष्टितोमरैरित्यत्र शक्तियष्टितोमरैरित्यर्थः । सन्धिरार्षः । तीक्ष्णसायकैः शूलशक्त्यष्टितोमरैश्च निर्भिन्नान् वः युष्मान् । यमक्षयं यमनिलयं । गमयिष्यामीत्यन्वयः ॥ ८ ॥

****

**क्षिपतः शरवर्षाणि क्षिप्रहस्तस्य मे युधि ।**

**जीमूतस्येव नदतः कः स्थास्यति ममाग्रतः ॥ ९ ॥**

जीमूतस्येति नादमात्रे दृष्टान्तः ॥ ९ ॥

****

**रात्रियुद्धे मया पूर्वं वज्राशनिसमैः शरैः ।**

**शायितौ स्थो मया भूमौ विसंज्ञौ सपुरस्सरौ ॥ १० ॥**

आग्रहातिशयेन मयेति द्विरुक्तिः ॥ १० ॥

****

**स्मृतिर्न तेऽस्ति वा मन्ये व्यक्तं वा यमसादनम् ।**

**आशीविषमिव क्रुद्धं यन्मां योद्धुं व्यवस्थितः ॥ ११ ॥**

यन्मां योद्धुं व्यवस्थितः अतः स्मृतिर्नास्तीति वा मन्ये । अथवा यमसदनं यमप्रापणं । व्यक्तं प्रत्यक्षं प्रत्यासन्नमिति यावत् । यद्वा सादनं सदनं । स्वार्थेण् प्रत्ययः ॥ ११ ॥

****

**तच्छ्रुत्वा राक्षसेन्द्रस्य गर्जितं लक्ष्मणस्तदा ।**

**अभीतवदनः क्रुद्धो रावणिं वाक्यमब्रवीत् ॥ १२ ॥**

अभीतवदनः भयविकृतिशून्यवदनः ॥ १२ ॥

****

**उक्तश्च दुर्गमः पारः कार्याणां राक्षस त्वया ।**

**कार्याणां कर्मणा पारं यो गच्छति स बुद्धिमान् ॥ १३ ॥**

दुर्गमः दुर्लभः । कार्याणां यमप्रापणादीनां । पारः निर्वाहः । उक्तश्च उक्त एव, न कृतः । अतो दुर्बुद्धिरसीत्यर्थः । कस्तर्हि बुद्धिमानित्यत आह् – कार्याणामिति । कार्याणां कर्मणां, आचरणेनेत्यर्थः ॥ १३ ॥

****

**स त्वमर्थस्य हीनार्थो दुरवापस्य केनचित् ।**

**वचो व्याहृत्य जानीषे कृतार्थोस्मीति दुर्मते ॥ १४ ॥**

अर्थस्येति तादर्ध्थसंबन्धे षष्ठी । अर्थस्य वचः प्रयोजनार्थं वचः ॥ १४ ॥

****

**अन्तर्धानगतेनाजौ यस्त्वयाऽऽचरितस्तदा ।**

**तस्कराचरितो मार्गो नैष वीरनिषेवितः ॥ १५ ॥**

दृष्टेप्यस्मत्पराक्रमे कथमित्थं कथ्यत इत्याशङ्क्य मायामयत्वान्न स वीरसंमत इत्याह – अंतर्धानेति ॥ आजौ युद्धे ॥ १५ ॥

****

**यथा बाणपथं प्राप्य स्थितोऽहं तव राक्षस ।**

**दर्शयस्वाद्य तत्तेजो वाचा त्वं किं विकत्थसे ॥ १६ ॥**

**एवमुक्तो धनुर्भीमं परामृश्य महाबलः ।**

**ससर्ज निशितान्चाणानिन्द्रजित्समितिंजयः ॥ १७ ॥**

प्रत्यक्षेणापि योद्धुं शक्तोस्मीत्यत आह – यथेति ॥ यथा स्थितोस्मि तथैव, तत्तेजः पूर्वकृतंतेजः । दर्शयस्वेत्यन्वयः ॥ १६-१७ ॥

****

**ते निसृष्टा महावेगाः शराः सर्पविषोपमाः ।**

**संप्राप्य लक्ष्मणं पेतुः श्वसन्त इव पन्नगाः ॥ १८ ॥**

सर्पविषोपमाः सर्पविषवत् घोराः । पेतुः । भूमाविति शेषः ॥ १८ ॥

****

**शरैर तिमहावेगैर्वेगवान्रावणात्मजः ।**

**सौमित्रिमिन्द्रजिद्युद्धे विव्याध शुभलक्षणम् ॥ १९ ॥**

**स शरैरतिविद्धाङ्गो रुधिरेण समुक्षितः ।**

**शुशुभे लक्ष्मणः श्रीमान्विधूम इव पावकः ॥ २० ॥**

शरैरिति । अतिविव्याधेत्यन्वयः । व्यवहिताश्च इति व्यवहितप्रयोगः ॥ १९-२० ॥

****

**इन्द्रजित्वात्मनः कर्म प्रसमीक्ष्याधिगम्य च ।**

**विनद्य सुमहानादमिदं वचनमब्रवीत् ॥ २१ ॥**

**पत्रिणः शितधारास्ते शरा मत्कार्मुकच्युताः ।**

**आदास्यन्तेऽद्य सौमित्रे जीवितं जीवितान्तगाः ॥ २२ ॥**

**अद्य गोमायुसङ्घाश्च श्येनसङ्घाश्च लक्ष्मण ।**

**गृध्राश्च निपतन्तु त्वां गतासुं निहतं मया ॥ २३ ॥**

**\[ अद्य यास्यति सौमित्रे कर्णगोचरतां तव ।**

**तर्जनं यमदूतानां सर्वभूतभयावहम् \] ॥ २४ ॥**

**क्षत्रबन्धुं सदाऽनार्यं रामः परमदुर्मतिः ।**

**भक्तं भ्रातरमद्यैव त्वां द्रक्ष्यति मया हतम् ॥ २५ ॥**

अधिगम्य फलवत्त्वेन दृष्ट्वा ॥ २१-२५ ॥

****

**विशस्तकवचं भूमौ व्यपविद्धशरासनम् ।**

**हृतोत्तमाङ्गं सौमित्रे त्वामद्य निहतं मया ॥ २६ ॥**

**इति ब्रुवाणं संरब्धं परुषं रावणात्मजम् ।**

**हेतुमद्वाक्यमत्यर्थं लक्ष्मणः प्रत्युवाच ह ॥ २७ ॥**

विशस्तेति । विशस्तं भिन्नं कवचं यस्य तं त्वां रामो द्रक्ष्यतीत्यनुषङ्गेण योजना ॥ २६-२७ ॥

****

**वाग्बलं त्यज दुर्बुद्धे क्रूरकर्मासि राक्षस ।**

**अथ कस्माद्वदस्येतत्संपादय सुकर्मणा ॥ २८ ॥**

**अकृत्वा कत्थसे कर्म किमर्थमिह राक्षस ।**

**कुरु तत्कर्म येनाहं श्रद्दध्यां तव कत्थनम् ॥ २९ ॥**

**अनुक्त्वा परुषं वाक्यं किंचिदप्यनवक्षिपन् ।**

**अविकत्थन्वधिष्यामि त्वां पश्य पुरुषाधम ॥ ३० ॥**

**इत्युक्त्वा पञ्च नाराचानाकर्णापूरिताञ्शितान् ।**

**निजधान महावेगाँल्लक्ष्मणो राक्षसोरसि ॥ ३१ ॥**

अथ इदानीं ॥ २८-३१ ॥

****

**सुपत्रवाजिता बाणा ज्वलिता इव पन्नगाः ।**

**नैर्ऋतोरस्यभासन्त सवितू रश्मयो यथा ॥ ३२ ॥**

**स शरैराहतस्तेन सरोषो रावणात्मजः ।**

**सुप्रयुक्तैस्त्रिभिर्बाणैः प्रतिविव्याध लक्ष्मणम् ॥ ३३ ॥**

सुपत्रवाजिताः सुपत्रैः संजातवेगाः ॥ ३२-३३ ॥

****

**स बभूव तदा भीमो नरराक्षससिंहयोः ।**

**विमर्दस्तुमुलो युद्धे परस्परजयैषिणोः ॥ ३४ ॥**

विमर्दः संघर्षः ॥ ३४ ॥

****

**उभौ हि बलसंपन्नावुभौ विक्रमशालिनौ ।**

**उभावपि सुविक्रान्तौ सर्वशस्त्रास्त्रकोविदौ ।**

**उभौ परमदुर्जेयावतुल्यबलतेजसौ ॥ ३५ ॥**

उभौ हीत्यादिसार्धश्लोक एकान्वयः ॥ सुविक्रान्तौ सुष्ठुपराक्रमौ ॥ ३५ ॥

****

**युयुधाते तदा वीरौ ग्रहाविव नभोगतौ ॥ ३६ ॥**

युयुधाते इत्याद्यर्थं ॥ ३६ ॥

****

**बलवृत्राविवाभीतौ युधि तौ दुष्प्रधर्षणौ ।**

**युयुधाते महात्मानौ तदा केसरिणाविव ॥ २७ ॥**

**बहूनवसृजन्तौ हि मार्गणौघानवस्थितौ ।**

**नरराक्षससिंहौ तौ प्रहृष्टावभ्ययुध्यताम् ॥ ३८ ॥**

बलशब्दो बलशत्र्विन्द्रपरः । नामैकदेशे नामग्रहणात् ॥ ३७-३८ ॥

****

**सुसंप्रहृष्टौ नरराक्षसोत्तमौ जयैषिणौ मार्गणचापधारिणौ ।**

**परस्परं तौ प्रववर्षतुर्भृशं शरौघवर्षेण बलाहकाविव ॥ ३९ ॥**

**अभिप्रवृद्धौ युधि युद्धकोविदौ शरासिचण्डौ शितशस्त्रधारिणौ ।**

**अभीक्ष्णमाविव्यधतुर्महाबलौ महाहवे शम्बरवासवाविव ॥ ४० ॥**

शरौघः मेघपक्षे जलौघः । शरशब्दो हि जलवाची । शरधिरिति समुद्रपर्यायात् ॥ ३९-४० ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टाशीतितमः सर्गः ॥ ८८ ॥**

**इति श्रीगोविन्द राजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने अष्टाशीतितमः सर्गः ॥ ८८ ॥**
