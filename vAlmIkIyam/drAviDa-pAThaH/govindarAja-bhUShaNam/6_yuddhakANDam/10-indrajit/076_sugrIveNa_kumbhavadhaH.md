+++
title = "०७६ सुग्रीवेण कुम्भवधः"
title_english = "076 Sugreeva kills Kumbha"

+++
**श्रीमद्रामायणे वाल्मीकीये आदिकाव्ये युद्धकाण्डे षट्सप्ततितमः सर्गः**


<details><summary>विषयाः</summary>

अङ्गदेन कंपनप्रजङ्घयोर्वधः ॥ १ ॥ मैन्दद्विविदाभ्यां यूपाक्षशोणिताक्षयोर्वधः ॥ २ ॥ सुग्रीवेणकुंभवधः ॥ ३ ॥

</details>




**प्रवृत्ते संकुले तस्मिन्घोरे वीरजनक्षये ।**

**अङ्गदः कम्पनं वीरमाससाद रणोत्सुकः ॥ १ ॥**

अथ कुम्भवधः षट्सप्ततितमे – प्रवृत्त इत्यादि ॥ संकुले निरन्तरे ॥ १ ॥



**आहूय सोङ्गदं कोपात्ताडयामास वेगितः ।**

**गदया कम्पनः पूर्वं स चचाल भृशाहृतः ॥ २ ॥**

आहूय स्पर्धयित्वा । ह्नेन् स्पर्धायां शब्दे च इति धातोर्ल्यप् । वेगितः संजातवेगः । तारकादित्वादितच् । सः अङ्गदः ॥ २ ॥



**स संज्ञां प्राप्य तेजस्वी चिक्षेप शिखरं गिरेः ।**

**अर्दितश्च प्रहारेण कम्पनः पतितो भुवि ॥ ३ ॥**

चिक्षेप कम्पनोरसीति शेषः ॥ ३ ॥



**ततस्तु कम्पनं दृष्ट्वा शोणिताक्षो हतं रणे ।**

**रथेनाभ्यपतत्क्षिप्रं तत्राङ्गदमभीतवत् ॥ ४ ॥**

कम्पनं इतमि- त्यन्वयः । तत्र कम्पनयुद्धस्थाने । अभीतवत् । अभीतमिति क्रियाविशेषणम् ॥ ४ ॥



**सोङ्गदं निशितैर्बाणैस्तदा विव्याध वेगितः ।**

**शरीरदारणैस्तीक्ष्णैः कालाग्निसमविग्रहैः ॥ ५ ॥**

कालाग्निसमविग्रहैः कालाग्नितुल्याकारैरित्यर्थः ॥ ५ ॥



**क्षुरक्षुरप्रैर्नाराचैर्वत्सदन्तैः शिलीमुखैः ।**

**कर्णिशल्यविपाठैश्च बहुभिर्निशितैः शरैः ॥ ६ ॥**

**अङ्गदः प्रतिविद्धाङ्गो वालिपुत्रः प्रतापवान् ।**

**धनुरग्र्यं रथं बाणान्ममर्द तरसा बली ॥ ७ ॥**

क्षुरेत्यादि । क्षुरः नापितशस्त्राकारमुखः क्षुरप्रः अर्धचन्द्राकृतिः । नाराचः शल्यकः । वत्सदन्तैः वत्सदन्ताकारमुखैः । शिलीमुखैः कङ्कपत्राकारमुखैः । उभयपार्श्वकृतकर्णः कर्णी । अर्धनाराचः शल्यः । विपाठः करवीरपत्राग्रसदृशः ॥ ६–७ ॥



**शोणिताक्षस्ततः क्षिप्रमसिचर्म समाददे ।**

**उत्पपात दिवं क्रुद्धो वेगवानविचारयन् ॥ ८ ॥**

असिश्चर्म चेत्यसिचर्म । एकवद्भावः । उत्पपात । रथादिति शेषः ॥ ८ ॥



**तं क्षिप्रतरमाप्लुत्य परामृश्याङ्गदो बली ।**

**करेण तस्य तं खङ्गं समाच्छिद्य ननाद च ॥ ९ ॥**

परामृश्य प्रगृह्य ॥ ९ ॥



**तस्यांसफलके खड्गं निजघान ततोऽङ्गदः ।**

**यज्ञोपवीतवच्चैनं चिच्छेद कपिकुञ्जरः ॥ १० ॥**

चिच्छेद । छिन्नस्तु न मृतः ॥ १० ॥



**तं प्रगृह्य महाखड्गं विनद्य च पुनः पुनः ।**

**वालिपुत्रोऽभिदुद्राव रणशीर्षेऽपरानरीन् ॥ ११ ॥**

अपरान् प्रजङ्घादीन् ॥ ११ ॥



**आयसीं तु गदां वीरः प्रगृह्य कनकाङ्गदः ।**

**शोणिताक्षः समाविध्य तमेवानु पपात ह ॥ १२ ॥**

**प्रजङ्घसहितो वीरो यूपाक्षस्तु ततो बली ।**

**रथेनाभिययौ क्रुद्धो वालिपुत्रं महाबलम् ॥ १३ ॥**

**\[ प्रजङ्घस्तु महावीरो यूपाक्षसहितो बली ।**

**गदयाऽभिययौ क्रुद्धो वालिपुत्रं महाबलम्\] ॥ १४ ॥**

तमेव अङ्गदमेव ॥ १२–१४ ॥



**तयोर्मध्ये कपिश्रेष्ठः शोणिताक्षप्रजङ्घयोः ।**

**विशाखयोर्मध्यगतः पूर्णचन्द्र इवाभवत् ॥ १५ ॥**

तयोरिति । यूपाक्षस्य दूरस्थत्वादनुक्तिः ॥ १५ ॥



**अङ्गदं परिरक्षन्तौ मैन्दो द्विविद एव च ।**

**तस्य तस्यतुरभ्याशे परस्परदिदृक्षया ॥ १६ ॥**

परिरक्षन्तौ । मातुलत्वादिति भावः । परस्परदिदृक्षया । स्वानुरूपप्रतिभटराक्षसजिज्ञास -येत्यर्थः ॥ १६ ॥



**अभिपेतुर्महाकायाः प्रतियत्ता महाबलाः ।**

**राक्षसा वानरान्रोषादसिचर्मगदाघराः ॥ १७ ॥**

**त्रयाणां वानरेन्द्राणां त्रिभी राक्षसपुङ्गवैः ।**

**संसक्तानां महयुद्धमभवद्रोमहर्षणम् ॥ १८ ॥**

**ते तु वृक्षान्समादाय संप्रचिक्षिपुराहवे ।**

**खड्गेन प्रतिचिच्छेद तान्प्रजङ्घो महाबलः ॥ १९ ॥**

प्रतियत्ताः प्रतियत्नवन्तः । गुणाधानं प्रतियत्नः । आरोपितवीर्या इत्यर्थः ॥ १७-१९ ॥



**रथानश्वान्द्रुमैः शैलैस्ते प्रचिक्षिपुराहवे ।**

**शरौघैः प्रतिचिच्छेद तान्यूपाक्षो निशाचरः ॥ २० ॥**

रथानश्वान् । प्रतीति शेषः ॥ २० ॥



**सृष्टान्द्विविदमैन्दाभ्यां द्रुमानुत्पाट्य वीर्यवान् ।**

**बभञ्ज गदया मध्ये शोणिताक्षः प्रतापवान् ॥ २१ ॥**

उत्पाट्य सृष्टानित्यन्वयः ॥ २१ ॥



**उद्यम्य विपुलं खड्गं परमर्मनिकृन्तनम् ।**

**प्रजङ्घो बालिपुत्राय अभिदुद्राव वेगितः ॥ २२ ॥**

वालिपुत्राय वालिपुत्रं हन्तुं । क्रियार्थोपपदस्य च कर्मणि स्थानिनः इति चतुर्थी ॥ २२ ॥



**तमभ्याशगतं दृष्ट्वा वानरेन्द्रो महाबलः ।**

**आजघानाश्वकर्णेन द्रुमेणातिबलस्तदा ॥ २३ ॥**

वानरेन्द्रः अङ्गदः ॥ २३ ॥



**बाहुं चास्य सनिस्त्रिंशमाजघान स मुष्टिना ।**

**वालिपुत्रस्य घातेन स पपात क्षितावसिः ॥ २४ ॥**

सनिस्त्रिंशं सखड्गम् ॥ २४ ॥



**तं दृष्ट्वा पतितं भूमौ खैगमुत्पलसन्निभम् ।**

**मुष्टिं संवर्तयामास वज्रकल्पं महाबलः ॥ २५ ॥**

**ललाटे स महावीर्यमङ्गदं वानरर्षभम् ।**

**आजघान महातेजाः स मुहूर्तं चचाल ह ॥ २६ ॥**

**स संज्ञां प्राप्य तेजस्वी वालिपुत्रः प्रतापवान् ।**

**प्रजङ्घस्य शिरः कायात्खङ्गेनापातयत्क्षितौ ॥ २७ ॥**

**स यूपाक्षोश्रुपूर्णाक्षः पितृव्ये निहते रणे ।**

**अवरुह्य रथात्क्षिप्रं क्षीणेषुः खङ्गमाददे ॥ २८ ॥**

**तमापतन्तं संप्रेक्ष्य यूपाक्षं द्विविदस्त्वरन् ।**

**आजधानोरसि क्रुद्धो जग्राह च बलाद्बली ॥ २९ ॥**

**गृहीतं भ्रातरं दृष्ट्वा शोणिताक्षो महाबलः ।**

**आजघान गदाग्रेण वक्षसि द्विविदं ततः ॥ ३० ॥**

**स गदाभिहतस्तेन चचाल च महाबलः ।**

**उद्यतां च पुनस्तस्य जहार द्विविदो गदाम् ॥**

**\[ तया च गदया क्षिप्रं तयोरुरसि ताडयत् \] ॥ ३१ ॥**

**एतस्मिन्नन्तरे वीरो मैन्दो वानरयूथपः ।**

**यूपाक्षं ताडयामास तलेनोरसि वीर्यवान् ॥ ३२ ॥**

उत्पलसन्निभं । नीलोत्पलसमानकान्तिमित्यर्थः । महाबलः प्रजङ्घः ॥ २५ – ३२ ॥



**\[ एतस्मिन्नन्तरे मैन्दो द्विविदाभ्याशमागमत् ॥ \]**

**तौ शोणिताक्षयूपाक्षौ लवङ्गाभ्यां तरस्विनौ ॥**

**चक्रतुः समरे तीव्रमाकर्षोत्पाटनं भृशम् ॥ ३३ ॥**

**द्विविदः शोणिताक्षं तु विददार नखैर्मुखे ।**

**निष्पिपेष च वेगेन क्षितावाविध्य वीर्यवान् ॥ ३४ ॥**

**यूपाक्षमपि संक्रुद्धो मैन्दो वानरयूथपः ।**

**पीडयामास बाहुभ्यां स पपात हतः क्षितौ ॥ ३५ ॥**

**हतप्रवीरा व्यथिता राक्षसेन्द्रचमूस्तदा ।**

**जगामाभिमुखी सा तु कुम्भकर्णसुतो यतः ॥ ३६ ॥**

प्लवङ्गाभ्यां मैन्दद्विविदाभ्यां । आकर्षोत्पाटनं आकर्षणताडने । अन्योन्यमिति शेषः ॥ ३३ – ३६ ॥



**आपतन्तीं च वेगेन कुम्भस्तां सान्त्वयच्चमूम् ॥ ३७ ॥**

आपतन्तीमित्यर्धम् ॥ सान्त्वयत् असान्त्वयत् ॥ ३७ ॥



**अथोत्कृष्टं महावीर्यैर्लब्धलक्षैः प्लवङ्गमैः ।**

**निपातितमहावीरां दृष्ट्वा रक्षश्चमूं ततः ।**

**कुम्भः प्रचक्रे तेजस्वी रणे कर्म सुदुष्करम् ॥ ३८ ॥**

**स धनुर्धन्विनां श्रेष्ठः प्रगृह्य सुसमाहितः ।**

**मुमोचाशीविषप्रख्याञ्शरान्देहविदारणान् ॥ ३९ ॥**

अथेत्यादिसार्धश्लोक एकान्वयः ॥ लब्धलक्षैः अप्रतिद्वन्द्विभिः ॥ ३८-३९ ॥



**तस्य तच्छुशुभे भूयः सशरं धनुरुत्तमम् ।**

**विद्युदैरावतार्चिष्मद्वितीयेन्द्रधनुर्यथा ॥ ४० ॥**

विद्युदैरावताभ्यां अर्चिष्मत् । ज्यास्थानीया विद्युत् । बाणस्थानीयमैरावतं । ऐरावतं नाम दीर्घेन्द्रधनुः । इन्द्रायुधंशक्रधनुस्तद्दीर्घमृजुरोहितं । ऐरावतं च इति वैजयन्ती एवंभूतं द्वितीय मिन्द्रधनुरिव स्थितं । ऐरावतादिसंयोग उत्पातकाले भवति । अभूतोपमावा ॥ ४० ॥



**आकर्णाकृष्टमुक्तेन जघान द्विविदं तदा ।**

**तेन हाटकपुङ्खेन पत्रिणा पत्रवाससा ॥ ४१ ॥**

हाटकं स्वर्णं । पत्रिणा बाणेन । पत्रवाससा वासः स्थानीयकङ्कपत्रेण ॥ ४१ ॥



**सहसाऽभिहतस्तेन विप्रमुक्तपदः स्फुरन् ।**

**निपपाताद्रिकूटाभो विह्वलः प्लवगोत्तमः ॥ ४२ ॥**

**मैन्दस्तु भ्रातरं दृष्ट्वा भग्नं तत्र महाहवे ।**

**अभिदुद्राव वेगेन प्रगृह्य महतीं शिलाम् ॥ ४३ ॥**

**तां शिलां तु प्रचिक्षेप राक्षसाय महाबलः ।**

**बिभेद तां शिलां कुम्भः प्रसन्नैः पञ्चभिः शरैः ॥४४॥**

**सन्धाय चान्यं सुमुखं शरमाशीविपोपमम् ।**

**आजघान महातेजा वक्षसि द्विविदाग्रजम् ॥ ४५ ॥**

**स तु तेन प्रहारेण मैन्दो वानरयूथपः ।**

**मर्मण्यभिहतस्तेन पपात भुवि मूर्च्छितः ॥ ४६ ॥**

**अङ्गदो मातुलौ दृष्ट्वा पतितौ तु महाबलौ ।**

**अभिदुद्राव वेगेन कुम्भमुद्यतकार्मुकम् ॥ ४७ ॥**

विप्रमुक्तपदः शिथिलपदविन्यासः । स्फुरन् चलन् । विह्वलः । विवशः सन् ॥ ४२-४७ ॥



**तमापतन्तं विव्याध कुम्भः पञ्चभिरायसैः ।**

**त्रिभिधान्यैः शितैर्बाणर्मातङ्गमिव तोमरैः ॥ ४८ ॥**

तोमरैः अङ्कुशैः ॥ ४८ ॥



**सोङ्गदं विविधैर्बाणैः कुम्भो विव्याध वीर्यवान् ।**

**अकुण्ठधारैर्निशितैस्तीक्ष्णैः कनकभूषणैः ॥ ४९ ॥**

अकुण्ठधारैः अभग्नाग्रैः । निशितैः उत्कृष्टैः । तीक्ष्णैः अयोमयैः । तीक्ष्णं गरे मृधे लोहे इति रत्नमाला ॥ ४९ ॥



**अङ्गदः प्रतिविद्धाङ्गो वालिपुत्रो न कम्पते ।**

**शिलापादपवर्षाणि तस्य मूर्ध्नि ववर्ष ह ॥ ५० ॥**

न कम्पते नाकम्पत ॥ ५० ॥



**स प्रचिच्छेद तान्सर्वान्बिभेद च पुनः शिलाः ।**

**कुम्भकर्णात्मजः श्रीमान्वालिपुत्रसमीरितान् ॥ ५१ ॥**

**आपतन्तं च संप्रेक्ष्य कुम्भो वानरयूथपम् ।**

**भ्रुवोर्विव्याध बाणाभ्यामुल्काभ्यामिव कुञ्जरम् ॥**

**तस्य सुस्राव रुधिरं पिहिते चास्य लोचने ॥ ५२ ॥**

**अङ्गदः पाणिना नेत्रे पिधाय रुधिरोक्षिते ।**

**सालमासन्नमेकेन परिजग्राह पाणिना ॥ ५३ ॥**

तान् वृक्षान् प्रचिच्छेद शिलाः बिभेदेयन्वयः ॥ ५१–५३ ॥



**संपीड्य चोरसि स्कन्धं करेणाभिनिवेश्य च ।**

**किंचिदभ्यवनम्यैनमुन्ममाथ यथा गजः ॥ ५४ ॥**

**तमिन्द्रकेतुप्रतिमं वृक्षं मन्दरसन्निभम् ।**

**समुत्सृजन्तं वेगेन पश्यतां सर्वरक्षसाम् ॥**

**स बिभेद शितैर्बाणैः सप्तभिः कायभेदनैः ॥ ५५ ॥**

**अङ्गदो विव्यथेऽभीक्ष्णं ससाद च मुमोह च ॥ ५६ ॥**

**अङ्गदं व्यथितं दृष्ट्वा सीदन्तमिव सागरे ।**

**दुरासदं हरिश्रेष्ठं रामायान्ये न्यवेदयन् ॥ ५७ ॥**

**रामस्तु व्यथितं श्रुत्वा वालिपुत्रं रणाजिरे ।**

**व्यादिदेश हरिश्रेष्ठाञ्जाम्बवत्प्रमुखांस्ततः ॥ ५८ ॥**

**ते तु वानरशार्दूलाः श्रुत्वा रामस्य शासनम् ।**

**अभिपेतुः सुसंक्रुद्धाः कुम्भमुद्यतकार्मुकम् ॥ ५९ ॥**

संपीड्येति । एकहस्तस्य नेत्रपिधानव्यापृतत्वादेकहस्तेनोत्पाटनासम्भवादुरसि संपीडयेत्युक्तं । अभिनिवेश्य । अभिगृह्येत्यर्थः ॥ ५४–५९ ॥



**ततो द्रुमशिलाहस्ताः कोपसंरक्तलोचनाः ।**

**रिरक्षिपन्तोऽभ्यपतनङ्गदं वानरर्षभाः ॥ ६० ॥**

**जाम्बवांश्च सुषेणश्च वेगदर्शी च वानरः ।**

**कुम्भकर्णात्मजं वीरं क्रुद्धाः समभिदुद्रुवुः ॥ ६१ ॥**

रिरक्षिषन्तः रक्षितुमिच्छन्तः ॥ ६०-६१ ॥



**समीक्ष्यापततस्तांस्तु वानरेन्द्रान्महाबलान् ।**

**आववार शरौघेण नगेनेव जलाशयम् ॥ ६२ ॥**

जलाशयं जलप्रवाहं । नगेनेव वृक्षेणेव । वृक्षौघपरोयं शब्दः ॥ ६२ ॥



**तस्य बाणपथं प्राप्य न शेकुरतिवर्तितुम् ।**

**वानरेन्द्रा महात्मानो वेलामिव महोदधिः ॥ ६३ ॥**

अतिवर्तितुं अतिक्रम्याभिमुख्येन गन्तुम् ॥ ६३ ॥



**तांस्तु दृष्ट्वा हरिगणाञ्शरवृष्टिभिरर्दितान् ।**

**अङ्गदं पृष्ठतः कृत्वा भ्रातृजं प्लवगेश्वरः ॥ ६४ ॥**

**अभिदुद्राव वेगेन सुग्रीवः कुम्भमाहवे ।**

**शैलसानुचरं नागं वेगवानिव केसरी ॥ ६५ ॥**

**उत्पाट्य च महाशैलानश्वकर्णान्धवान्बहून् ।**

**अन्यांश्च विविधान्वृक्षांश्चिक्षेप च महाबलः ॥ ६६ ॥**

**तां छादयन्तीमाकाशं वृक्षवृष्टि दुरासदाम् ।**

**कुम्भकर्णात्मजः शीघ्रं चिच्छेद निशितैः शरैः ॥ ६७ ॥**

तांस्त्वित्यादिश्लोकद्वयमेकान्वयम् ॥ अङ्गदं पृष्ठतः कृत्वा । अन्यथा हन्यादिति भावः । शैलसानुचरं शैलसानुचरत्वेनातिबलं । गिरिचर इव नागः प्राणसारं बिभर्ति इति कालिदासोक्तेः ॥ ६४–६७ ॥



**अभिलक्षेण तीत्रेण कुम्भेन निशितैः शरैः ।**

**आचितास्ते द्रुमा रेजुर्यथा घोराः शतघ्नयः ॥ ६८ ॥**

**द्रुमवर्षं तु तच्छिन्नं दृष्ट्वा कुम्भेन वीर्यवान् ।**

**वानराधिपतिः श्रीमान्महासत्वो न विव्यथे ॥ ६९ ॥**

**निर्भिद्यमानः सहसा सहमानश्च ताञ्शरान् ।**

**कुम्भस्य धनुराक्षिप्य बभञ्जेन्द्रधनुष्प्रभम् ॥ ७० ॥**

**अवप्लुत्य ततः शीघ्रं कृत्वा कर्म सुदुष्करम् ।**

**अब्रवीत्कुपितः कुम्भं भग्नशृङ्गमिव द्विषम् ॥ ७१ ॥**

अमिलक्षेण अभिगतलक्ष्येण । आचिताः सर्वतो नीरन्ध्रतया व्याप्ताः । शतघ्नयः शतघ्न्यः । शङ्कुचिता आयुधविशेषाः ॥ ६८-७१ ॥



**निकुम्भाग्रज वीर्यं ते बाणवेगवदद्भुतम् ।**

**सन्नतिश्च प्रभावश्च तव वा रावणस्य वा ॥ ७२ ॥**

निकुम्भाग्रजेति । वीर्यस्य बाणवेगवत्त्वं तद्धेतुत्वात् । सन्नतिः राक्षसेषु विनयः राक्षसप्रावण्यं वा । कम्पनप्रजङ्घन्यूपाक्षशोणिताक्षमारकाणामङ्गदमैन्दद्विविदानां निराकरणाद्राक्षसप्रावण्योक्तिः । तव वा रावणस्य वा । रावणतुल्या तव सन्नतिरित्यर्थः ॥ ७२ ॥



**प्रसादबलिवृत्रघ्नकुबेरवरुणोपम ।**

**एकस्त्वमनुजातोसि पितरं बलवृत्ततः ॥ ७३ ॥**

पितरमनुजातोसि पित्रा सदृशोसीत्यर्थः । बलवृत्ततः बलव्यापारेण ॥ ७३ ॥



**त्वामेवैकं महाबाहुं चापहस्तमरिंदमम् ।**

**त्रिदशा नातिवर्तन्ते जितेन्द्रियमिवाधयः ॥ ७४ ॥**

नातिवर्तन्ते न धर्षयन्तीत्यर्थः ॥ ७४ ॥



**विक्रमस्व महाबुद्धे कर्माणि मम पश्यतः ॥ ७५ ॥**

विक्रमस्वेत्यर्धम् ॥ कर्माणि युद्धकर्माणि प्रति । विक्रमस्व पराक्रमं कुरु । युद्धकर्मसिद्ध्यर्थं पराक्रमं कुर्वित्यर्थः ॥ ७५ ॥



**वरदानात्पितृव्यस्ते सहते देवदानवान् ।**

**कुम्भकर्णस्तु वीर्येण सहते च सुरासुरान् ॥ ७६ ॥**

**धनुषीन्द्रजितस्तुल्यः प्रतापे रावणस्य च ।**

**त्वमद्य रक्षसां लोके श्रेष्ठोसि बलवीर्यतः ॥ ७७ ॥**

पितृव्यः रावणः । वरदानात् देवदानवान् सहते । कुम्भकर्णस्तु वीर्येण शारीरबलेन । सुरासुरान् सहते । रोद्धुं शक्नोतीत्यर्थः । त्वं तु ताभ्यामुभाभ्यां तान् सहस इति भावः ॥ ७६-७७ ॥



**महाविमर्दं समरे मया सह तवाद्भुतम् ।**

**अद्य भूतानि पश्यन्तु शक्रशम्बरयोरिव ॥ ७८ ॥**

**कृतमप्रतिमं कर्म दर्शितं चास्त्रकौशलम् ।**

**पातिता हरिवीराश्च त्वया वै भीमविक्रमाः ॥ ७९ ॥**

महाविमर्दं महाप्रहारम् ॥ ७८-७९ ॥



**उपालम्भभयाच्चापि नासि वीर मया हतः ।**

**कृतकर्मा परिश्रान्तो विश्रान्तः पश्य मे बलम् ॥ ८० ॥**

उपालम्भभयात् बहुभिः सह युद्धेन श्रान्तो हत इत्यपवादभयात् ॥ ८० ॥



**तेन सुग्रीववाक्येन सावमानेन मानितः ।**

**अग्नराज्याहुतस्येव तेजस्तस्याभ्यवर्धत ।**

**ततः कुम्भस्तु सुग्रीवं बाहुभ्यां जगृहे तदा ॥ ८१ ॥**

सावमानेन मानितः । बहुमानेन व्याजेनावमानित इत्यर्थः । तस्य तथावमानितस्य कुम्भस्य ॥ ८१ ॥



**गजाविवाहितमदौ निश्वसन्तौ मुहुर्मुहुः ।**

**अन्योन्यगात्रग्रथितौ कर्षन्तावितरेतरम् ।**

**सधूमां मुखतो ज्वालां विसृजन्तौ परिश्रमात् ८२**

**तयोः पादाभिघाताच्च निमग्ना चाभवन्मही ।**

**व्याघूर्णिततरङ्गश्च चुक्षुमे वरुणालयः ॥ ८३ ॥**

गजावित्यादिसार्धश्लोक एकान्वयः ॥ आहितमदौ आहितमदचेष्टौ । अन्योन्यगात्र -ग्रथितौ अन्योन्यसंश्लिष्टिगात्रौ । परिश्रमात् युद्धजनितश्रमात् । मुखतः सधूमां ज्वालां विसृजन्तौ । बभूवतुरिति शेषः ॥ ८२-८३ ॥



**ततः कुम्भं समुत्क्षिप्य सुग्रीवो लवणाम्भसि ।**

**पातयामास वेगेन दर्शयन्नुदधेस्तलम् ॥ ८४ ॥**

दर्शयन्रुदधेस्तलं । कुम्भो यथा उदधितलं पश्येत्तथा वेगेन पातयामासेत्यर्थः ॥ ८४ ॥



**ततः कुम्भनिपातेन जलराशिः समुत्थितः ।**

**विन्ध्यमन्दरसंकाशो विससर्प समन्ततः ॥ ८५ ॥**

**ततः कुम्भः समुत्पत्य सुग्रीवमभिपत्य च ।**

**आजघानोरसि क्रुद्धो वज्रवेगेन मुष्टिना ॥ ८६ ॥**

विससर्प अभ्यवर्धत ॥ ८५-८६ ॥



**तस्य चर्म च पुस्फोट बहु सुस्राव शोणितम् ।**

**स च मुष्टिर्महावेगः प्रतिजघ्नेऽस्थिमण्डले ॥ ८७ ॥**

पुस्फोट विभिन्नं । सः मुष्टिः । सुग्रीवस्यास्थिमण्डले । प्रतिजघ्ने प्रतिहतः । मोघो बभूवेत्यर्थः । स च मुष्टिर्महावेग इति पाठः ॥ ८७ ॥



**तदा वेगेन तत्रासीत्तेजः प्रज्वलितं मुहुः ।**

**वज्रनिष्पेषसञ्जाता ज्वाला मेरौ यथा गिरौ ॥**

**\[ मुष्टिना तेन संजज्ञे ज्वाला विदिवोत्थिता ॥ ८८ ॥**

वेगेन कुम्भवेगेन । तत्र सुग्रीववक्षसि । तेजः संघट्टजं । प्रज्वलितमासीत् । वज्रनिष्पेषसञ्जाता इन्द्रेण पक्षच्छेदकाले वज्रसंघट्टजन्येत्यर्थः ॥ ८८ ॥



**स तत्राभिहतस्तेन सुग्रीवो वानरर्षभः ।**

**मुष्टिं संवर्तयामास वज्रकल्पं महाबलः ॥ ८९ ॥**

संवर्तयामास चकारेत्यर्थः ॥ ८९ ॥



**अर्चिः सहस्रविकचं रविमण्डलसप्रभम् ।**

**स मुष्टिं पातयामास कुम्भस्योरसि वीर्यवान् ॥ ९० ॥**

**स तु तेन प्रहारेण विह्वलो भृशताडितः ।**

**निपपात तदा कुम्भो गतार्चिरिव पावकः ॥ ९९ ॥**

**सृष्टिनाऽभिहतस्तेन निपपाताशु राक्षसः ।**

**लोहिताङ्ग इवाकाशाद्दीप्तरश्मिर्यदृच्छया ॥ ९२ ॥**

अर्चिःसहस्रविकचं अर्चिःसहस्रावृतमित्यर्थः । अतएव रविमण्डलसप्रभम् ॥ ९०-९२ ॥



**कुम्भस्य पततो रूपं भग्नस्योरसि मुष्टिना ।**

**बभौ रुद्राभिपन्नस्य यथा रूपं गवां पतेः ॥ ९३ ॥**

**तस्मिन्हते भीमपराक्रमेण प्लवङ्गमानामृषभेण युद्धे ।**

**मही सशैला सवना चचाल भयं च रक्षांस्यधिकं विवेश ॥ ९४ ॥**

गवां पतेः सूर्यस्य ॥ ९३-९४ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे षट्सप्ततितमः सर्गः ॥ ७५ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने षट्सप्ततितमः सर्गः ॥ ७६ ॥**
