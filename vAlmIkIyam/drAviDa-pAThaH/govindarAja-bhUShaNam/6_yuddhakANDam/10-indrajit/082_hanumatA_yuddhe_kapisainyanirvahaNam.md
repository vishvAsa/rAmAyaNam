+++
title = "०८२ हनुमता युद्धे कपिसैन्यनिर्वहणम्"
title_english = "082 Hanuma Leads the monkey army"

+++
**श्रीमद्रामायणे वाल्मीकीये आदिकाव्ये युद्धकाण्डे द्व्यशीतितमः ॥ ८२ ॥**

इन्द्रजिता मायासीताच्छेदनानन्तरं हनुमतावानरान्प्रति सीतानिधनाद्युद्धस्यवैफल्यो -क्त्त्या प्रतिनिवर्तनपूर्वकं तैस्सह रामसमीपगमनम् ॥ १ ॥ अत्रान्तरेलब्धावकाशेनेन्द्रजिता निकुंभिलामेत्ययागारंभः ॥ २ ॥

****

**श्रुत्वा तु भीमनिर्ह्रादं शक्राशनिसमवनम् ।**

**वीक्षमाणा दिशः सर्वा दुद्रुवुर्वानरर्षभाः ॥ १ ॥**

**तानुवाच ततः सर्वान्हनुमान्मारुतात्मजः ।**

**विषण्णवदनान्दीनांस्त्रस्तान्विद्रवतः पृथक् ॥ २ ॥**

अथेन्द्रजितो निकुम्भिलायां होमारम्भः – श्रुत्वेत्यादि । शक्राशनिसमस्वनं शक्राशनिस्वनसममित्यर्थः ॥ १-२ ॥

****

**कस्माद्विषण्णवदना विद्रवध्वे प्लवङ्गमाः ।**

**त्यक्तयुद्धसमुत्साहाः शूरत्वं क्वनु वो गतम् ॥ ३ ॥**

विद्रवध्वे विद्रवथ । आत्मनेपदमार्षम् ॥ ३ ॥

****

**पृष्ठतोऽनुव्रजध्वं मामग्रतो यान्तमाहवे ।**

**शरैरभिजनोपेतैरयुक्तं हि निवर्तितुम् ॥ ४ ॥**

**एवमुक्ताः सुसंहृष्टा वायुपुत्रेण वानराः ।**

**शैलशृङ्गाण्यगांश्चैव जगृहुर्हृष्टमानसाः ॥ ५ ॥**

**अभिपेतुश्च गर्जन्तो राक्षसान्वानरर्षभाः ।**

**परिवार्य हनूमन्तमन्वयुश्च महाहवे ॥ ६ ॥**

**स तैर्वानरमुख्यैश्च हनुमान्सर्वतो वृतः ।**

**हुताशन इवार्चिष्मानदहच्छत्रुवाहिनीम् ॥ ७ ॥**

**स राक्षसानां कदनं चकार सुमहाकपिः ।**

**वृतो वानरसैन्येन कालान्तकयमोपमः ॥ ८ ॥**

**स तु कोपेन चाविष्टः शोकेन च महाकपिः ।**

**हनुमात्रावणिरथेऽपातयन्महतीं शिलाम् ॥ ९ ॥**

**तामापतन्तीं दृष्ट्वैव रथः सारथिना तदा ।**

**विधेयाश्वसमायुक्तः सुपूरमपवाहितः ॥ १० ॥**

अनुव्रजध्वं अनुव्रजत । पदव्यत्ययआर्षः ॥ ४-१० ॥

****

**तमिन्द्रजितमप्राप्य रथस्थं सहसारथिम् ।**

**विवेश धरणीं भित्वा सा शिला व्यर्थमुद्यता ॥ ११ ॥**

**पातितायां शिलायां तु रक्षसां व्यथिता चमूः ।**

**निपतन्त्या च शिलया राक्षसा मथिता भृशम् ॥ १२ ॥**

**तमभ्यधावञ्छतशो नदन्तः काननौकसः ॥ १३ ॥**

व्यर्थमुद्यता व्यर्थं प्रयुक्ता ॥ ११-१३ ॥

****

**ते द्रुमांश्च महावीर्या गिरिशृङ्गाणि चोद्यताः ।**

**क्षिपन्तीन्द्रजितः संख्ये वानरा भीमविक्रमाः ॥ १४ ॥**

**वृक्षशैलमहावर्षं विसृजन्तः प्लवङ्गमाः ।**

**शत्रूणां कदनं चक्रुर्नेदुश्च विविधैः स्वरैः ॥ १५ ॥**

**वानरैस्तैर्महावीर्यैर्घोररूपा निशाचराः ।**

**वीर्यादभिहता वृक्षैर्व्यवेष्टन्त रणाजिरे ॥ १६ ॥**

**स्वसैन्यमभिवीक्ष्याथ वानरार्दितमिन्द्रजित् ।**

**प्रगृहीतायुधः क्रुद्धः परानभिमुखो ययौ ॥ १७ ॥**

**स शरौघानवसृजन्स्वसैन्येनाभिसंवृतः ।**

**जघान कपिशार्दूलान्स बहून्दृष्टविक्रमः ॥ १८ ॥**

इन्द्रजितः इन्द्रजितं प्रति ॥ १४-१८ ॥

****

**शूलैरशनिभिः खङ्गैः पट्टिशैः कूटमुद्गरैः ।**

**ते चाप्यनुचरास्तस्य वानराञ्जघ्नुरोजसा ॥ १९ ॥**

**सस्कन्धविटपैः सालैः शिलाभिश्च महाबलः ।**

**हनुमान्कदनं चक्रे रक्षसां भीमकर्मणाम् ॥ २० ॥**

शूलैरशनिभिरिति अशनेरायुधत्वं शक्तिविशेषात् ॥ १९-२० ॥

****

**स निवार्य परानीकमब्रवीत्तान्वनौकसः ।**

**हनुमान्सन्निवर्तध्वं न नः साध्यमिदं बलम् ॥ २१ ॥**

**त्यक्त्वा प्राणान्विवेष्टन्तो रामप्रियचिकीर्षवः ।**

**यन्निमित्तं हि युध्यामो हता सा जनकात्मजा ॥ २२ ॥**

**इममर्थं हि विज्ञाप्य रामं सुग्रीवमेव च ।**

**तौ यत्प्रतिविधास्येते तत्करिष्यामहे वयम् ॥ २३ ॥**

**इत्युक्त्वा वानरश्रेष्ठो वारयन्सर्ववानरान् ।**

**शनैः शनैरसंत्रस्तः सबलः सन्न्यवर्तत ॥ २४ ॥**

न साध्यं साधयितुमयोग्यं । प्रयोजनाभावादितिभावः । तदेवाह—त्यक्त्वेति ॥ २१-२४ ॥

****

**ततः प्रेक्ष्य हनूमन्तं व्रजन्तं यत्र रौघवः ।**

**स होतुकामो दुष्टात्मा गतश्चैत्यनिकुम्भिलाम् ॥ २५ ॥**

चैत्यनिकुम्भिलां चैत्ये विद्यमानं निकुम्भिलाख्यदेवतायतनमित्यर्थः ॥ २५ ॥

****

**निकुम्भिलामधिष्ठाय पावकं जुह्वेन्द्रजित् ॥ २६ ॥**

**यज्ञभूम्यां तु विधिवत्पावकस्तेन रक्षसा ।**

**हूयमानः प्रजज्वाल मांसशोणितभुक्तदा ॥ २७ ॥**

निकुम्भिलामित्यर्धं । जुहव जुहाव ॥ २६-२७ ॥

****

**सोर्चिः पिनदो ददृशे होमशोणिततर्पितः ।**

**सन्ध्यागत इवादित्यः सुतीव्रोऽग्निः समुत्थितः ॥ २८ ॥**

होमशोणितं शोणितहोमः ॥ २८ ॥

****

**अथेन्द्रजिद्राक्षसभूतये तु जुहाव हव्यं विधिना विधानवित् ।**

**दृष्ट्वा व्यतिष्ठन्त च राक्षसास्ते महासमूहेषु नयानयज्ञाः ॥ २९ ॥**

नयानयज्ञाः शास्त्रीयाशास्त्रीयविदः ॥ २९ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्व्यशीतितमः ॥ ८२ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने द्व्यशीतितमः सर्गः ॥ ८२ ॥**
