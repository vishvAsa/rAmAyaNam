+++
title = "१११ रामेण रावणवधः"
title_english = "111 Madodari laments on Ravana s death"

+++
**श्रीमद्रामायणे वाल्मीकीये आदिकाव्ये युद्धकाण्डे एकादशोत्तरशततमः सर्गः**


<details><summary>विषयाः</summary>

रावणस्य पूर्वपूर्वस्मिन्शिरसिछिन्नेछिन्नेपि पुनः पुनः शिरोन्तरप्ररोहेसति मातलिसमु -द्बोधितेन रामेण ब्रह्मास्त्रेण रावणहृदयविभेदनम् ॥ १ ॥ रावणेहते हर्षादिन्द्रादिभी रामरथोपरिपुष्पवर्षणम् ॥ २ ॥ सुग्रीव विभीषणादिभिर्हर्षाच्छ्रीरामाभिपूजनम् ॥ ३ ॥

</details>


****

**अथ संस्मारयामास राघवं मातलिस्तदा ।**

**अजानन्निव किं वीर त्वमेनमनुवर्तते ॥ १ ॥**

**विसृजास्मै वधाय त्वमस्त्रं पैतामहं प्रभो ।**

**विनाशकालः कथितो यः सुरैः सोद्य वर्तते ॥ २ ॥**

अथ रावणवधः – अथ संस्मारयामासेत्यादिश्लोकद्वयमेकान्वयम् ॥ अजानन्निव ब्रह्मास्त्रमजानन्निव एनं रावणं अनुवर्तसे अस्त्रस्य प्रत्यास्त्रप्रयोगमात्रं करोषि । विनाशकालः मानुषेण वध इत्युक्तः कालः ॥ १-२ ॥

****

**ततः संस्मारितो रामस्तेन वाक्येन मातलेः ।**

**जग्राह सशरं दीप्तं निश्वसन्तमिवोरगम् ॥ ३ ॥**

**यमस्मै प्रथमं प्रादादगस्त्यो भगवानृषिः ।**

**ब्रह्मदत्तं महाबाणममोघं युधि वीर्यवान् ॥ ४ ॥**

ततः संस्मारित इत्याद्येकादश श्लोका एकान्वयाः ॥ ३–४ ॥

****

**ब्रह्मणा निर्मितं पूर्वमिन्द्रार्थममितौजसा ।**

**दत्तं सुरपतेः पूर्वं त्रिलोकजयकाङ्क्षिणः ॥ ५ ॥**

प्रथमं पूर्वं दण्डकारण्ये । ब्रह्मदत्तमित्येतद्विवृणोति – ब्रह्मणेत्यादिना ॥ ५ ॥

****

**यस्य वाजेषु पवनः फले पावकभास्करौ ।**

**शरीरमाकाशमयं गौरवे मेरुमन्दरौ ॥ ६ ॥**

**जाज्वल्यमानं वपुषा सुपुङ्खं हेमभूषितम् ।**

**तेजसा सर्वभूतानां कृतं भास्करवर्चसम् ॥ ७ ॥**

**सधूममिव कालानिं दीप्तमाशीविषं यथा ।**

**परनागाश्ववृन्दानां भेदनं क्षिप्रकारिणम् ॥ ८ ॥**

यस्य वाजेष्विति । पवनादीनामधिदेवतात्वेनावस्थानं । फले शल्ये । तेजसा सारांशेन कृतम् ॥ ६-८ ॥

****

**द्वाराणां परिघाणां च गिरीणामपि भेदनम् ।**

**नानारुधिरसिक्ताङ्गं मेदोदिग्धं सुदारुणम् ॥ ९ ॥**

द्वाराणां रिपुगोपुराणां । नानारुधिरेति वध्यासुरभेदात् । मेदः मांसविशेषः ॥ ९ ॥

****

**वज्रसारं महानादं नानासमितिदारणम् ।**

**सर्ववित्रासनं भीमं श्वसन्तमिव पन्नगम् ॥ १० ॥**

**कङ्कगृध्रबलानां च गोमायुगणरक्षसाम् ।**

**नित्यं भक्ष्यप्रदं युद्धे यमरूपं भयावहम् ॥ ११ ॥**

वज्रसारं वज्रतुल्यदार्ढ्यं । नानासमितिदारणं कपटयुद्धस्यापि निवर्तकं । सर्ववित्रासनत्वे हेतुः—भीममिति । दीप्तं श्वसन्तमिति भेदादुपमानभेदः ॥ १० – ११ ॥

****

**नन्दनं वानरेन्द्राणां रक्षसामवसादनम् ।**

**वाजितं विविधैर्वाजैश्वारुचित्रैर्गरुत्मतः ॥ १२ ॥**

बलाः गृध्र विशेषाः । रक्षसां पिशाचसहचारिणां । यमरूपं यमतुल्यं यथा भवति तथा भयावहमिति वित्रासनाद्भेदः । गरुत्मतः वाजैः पत्रैः । वाजितं संजातपत्रं । गरुडपत्रकृतपत्रमित्यर्थः ॥ १२ ॥

****

**तमुत्तमेषुं लोकानामिक्ष्वाकुभयनाशनम् ।**

**द्विषतां कीर्तिहरणं प्रहर्षकरमात्मनः ॥ १३ ॥**

लोकानां मध्ये उत्तमेषु प्रहर्षकरमात्मन इत्यन्तस्य जग्राहेत्यनेन संबन्धः ॥ १३ ॥

****

**अभिमन्त्र्य ततो रामस्तं महेषु महाबलः ।**

**वेदप्रोक्तेन विधिना संदधे कार्मुके बली ॥ १४ ॥**

**तस्मिन्संघीयमाने तु राघवेण शरोत्तमे ।**

**सर्वभूतानि वित्रेसुश्चचाल च वसुंधरा ॥ १५ ॥**

ततः ग्रहणानन्तरं तं इषं संदधे ॥ १४-१५ ॥

****

**स रावणाय संक्रुद्धो भृशमायम्य कार्मुकम् ।**

**चिक्षेप परमायत्तस्तं शरं मर्मघातिनम् ॥ १६ ॥**

रावणाय चिक्षेपेत्यन्वयः ॥ १६ ॥

****

**स वज्र इव दुर्धर्षो वज्रिबाहुविसर्जितः ।**

**कृतान्त इव चावार्यो न्यपतद्रावणोरसि ॥ १७ ॥**

**स विसृष्टो महावेगः शरीरान्तकरः शरः ।**

**बिभेद हृदयं तस्य रावणस्य दुरात्मनः ॥ १८ ॥**

**रुधिराक्तः स वेगेन जीवितान्तकरः शरः ।**

**रावणस्य हरन्प्राणान्विवेश धरणीतलम् ॥ १९ ॥**

वज्रिबाहुविसर्जितो वज्र इवेत्यन्वयः ॥ १७–१९ ॥

****

**स शरो रावणं हत्वा रुधिराद्रकृतच्छविः ।**

**कृतकर्मा निभृतवत्स्वतूणीं पुनरागमत् ॥ २० ॥**

निभृतवत् विनीतवत् ॥ २० ॥

****

**तस्य हस्ताद्धतस्याशु कार्मुकं तत्ससायकम् ।**

**निपपात सह प्राणैर्भ्रश्यमानस्य जीवितात् ॥ २१ ॥**

**गतासुर्भीमवेगस्तु नैर्ऋतेन्द्रो महाद्युतिः ।**

**पपात स्यन्दनाद्भूमौ वृत्रो वज्रहतो यथा ॥ २२ ॥**

**तं दृष्ट्वा पतितं भूमौ हतशेषा निशाचराः ।**

**हतनाथा भयत्रस्ताः सर्वतः संप्रदुद्रुवुः ॥ २३ ॥**

प्राणैः सह जीवितात् प्राणधारणयत्नात् भ्रश्यमानस्य तस्य हस्तात् संसायकं कार्मुकं पपात ॥ २१ – २३ ॥

****

**नर्दन्तश्चाभिपेतुस्तान्वानरा द्रुमयोधिनः ।**

**\[ दशग्रीववधं दृष्ट्वा सर्वलोकप्रियं प्रियम् ॥ २४ ॥\]**

नर्दन्तश्चेत्यर्धमेकं वाक्यम् ॥ २४ ॥

****

**दशग्रीववधं दृष्ट्वा विजयं राघवस्य च ।**

**अर्दिता वानरैर्हृष्टैर्लङ्कामभ्यपतन्भयात् ॥**

**गंताश्रयत्वात् करुणैर्वाष्पप्रस्रवणैर्मुखैः ॥ २५ ॥**

दशग्रीवेत्यादिसार्धश्लोक एकान्वयः ॥ मुखैः उपलक्षिताः । राक्षसा इति शेषः ॥ २५ ॥

****

**ततो विनेदुः संहृष्टा बानरा जितकाशिनः ।**

**वदन्तो राघवजयं रावणस्य च तद्वधम् ॥ २६ ॥**

**अथान्तरिक्षे व्यनदत्सौम्यस्त्रिदशदुन्दुभिः ।**

**दिव्यगन्धवहस्तत्र मारुतः ससुखो ववौ ॥ २७ ॥**

**निपपातान्तरिक्षाच्च पुष्पवृष्टिस्तदा भुवि ।**

**किरन्ती राघवरथं दुरवापा मैनोरमा ॥ २८ ॥**

तद्वधं तं वधम् ॥ २६-२८ ॥

****

**राघवस्तवसंयुक्ता गगनेऽपि च शुश्रुवे ।**

**साधुसाध्विति वागम्या दैवतानां महात्मनाम् ॥ २९ ॥**

राघवस्तवसंयुक्ता वागित्यन्वयः ॥ २९ ॥

****

**आविवेश महाहर्षो देवानां चारणैः सह ।**

**रावणे निहते रौद्रे सर्वलोकभयंकरे ॥ ३० ॥**

चारणैः सह चारणैः सहितान् देवानित्यर्थः ॥ ३० ॥

****

**ततः सकामं सुग्रीवमङ्गदं च महाबलम् ।**

**चकार राघवः प्रीतो हत्वा राक्षसपुङ्गवम् ॥ ३१ ॥**

तत इति । सुग्रीववद्युवराजत्वेन प्रत्युपकारायाङ्गदेनापि रावणवधस्य काङ्क्षितत्वात्सकामत्वम् ॥ ३१ ॥

****

**ततः प्रजग्मुः प्रशमं मरुद्गणा दिशः प्रसेदुर्विमलं नभोऽभवत् ।**

**मही चकम्पे न हि मारुतो ववौ स्थिरप्रभश्चाप्यभवद्दिवाकरः ॥ ३२ ॥**

प्रशमं प्रसादं । मरुद्गणाः देवगणाः । मही न चकम्पे महीकम्पाभावस्य शुभसूचकत्वादित्याहुः । रावणवधपर्यन्तं सकम्पा स्थिता मही तद्धानन्तरं निष्कम्पाऽभवदिति चाहुः । ववौ सुखमिति शेषः ॥ ३२ ॥

****

**ततस्तु सुग्रीवविभीषणादयः सुहृद्विशेषाः सहलक्ष्मणास्तदा ।**

**समेत्य हृष्टा विजयेन राघवं रणेऽभिरामं विधिना ह्यपूजयन् ॥ ३३ ॥**

**स तु निहतरिपुः स्थिरप्रतिज्ञः स्वजनबलाभिवृतो रैणे रराज ।**

**रघुकुलनृपनन्दनो महौजास्त्रिदशगणैरभिसंवृतो यथेन्द्रः ॥ ३४ ॥**

सुहृद्विशेषाः जाम्बवदादयः । हिशब्दः पादपूरणे । विजयेन हृष्टा इत्यन्वयः । विधिना क्रमेण ॥ ३३-३४ ॥ फाल्गुनामावास्यायां रावणवधः । यद्वा चैत्रशुद्धप्रतिपदि शिष्टामावास्यायां प्रातःकाले रावणवधः । पूर्वं सर्वरात्रमवर्ततेत्युक्तेः ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकादशोत्तरशततमः सर्गः ॥ १११ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एकादशोत्तरशततमः सर्गः ॥ १११ ॥**
