+++
title = "१०५ रावणेन युद्धभूमिनिर्वर्तनम्"
title_english = "105 Sage Agastya s advice"

+++
**श्रीमद्रामायणे वाल्मीकीये आदिकाव्ये युद्धकाण्डे पञ्चोत्तरशततमः सर्गः**


<details><summary>विषयाः</summary>

रामेणरावणंप्रति सीताहरणरूपकुकर्मानुव्याहरणेनगर्हणपूर्वकं बाणगणाभिवर्षणम् ॥ १ ॥ रामबाणगणाभिघातनिर्विण्णतया कर्तव्यमूढेसतिरावणे तत्सारथिना रणाङ्गणादन्यतोरथाप -वाहनम् ॥ २ ॥

</details>




**स तेन तु तथा क्रोधात्काकुत्स्थेनार्दितो रणे ।  
रावणः समरश्लाघी महाक्रोधमुपागमत् ॥ १ ॥  
स दीप्तनयनो रोषाच्चापमायम्य वीर्यवान् ।  
अभ्यर्दयत्सुसंक्रुद्धो राघवं परमाहवे ॥ २ ॥**

अथ श्रान्तस्य रावणस्य सूतेन रथापवाहनं पञ्चशततमे – स तु तेनेत्यादि ॥ १-२ ॥



**बाणधारासहस्रैस्तैः सतोयद इवाम्बरात् ।  
राघवं रावणो बाणैस्तटाकमिव पूरयत् ॥ ३ ॥  
पूरितः शरजालेन धनुर्मुक्तेन संयुगे ।  
महागिरिरिवाकम्प्यः काकुत्स्थो न प्रकम्पते ॥ ४ ॥  
स शरैः शरजालानि वारयन्समरे स्थितः ।  
गभस्तीनिव सूर्यस्य प्रतिजग्राह वीर्यवान् ॥ ५ ॥  
ततः शरसहस्राणि क्षिप्रहस्तो निशाचरः ।  
निजघानोरसि क्रुद्धो राघवस्य महात्मनः ॥ ६ ॥  
स शोणितसमादिग्धः समरे लक्ष्मणाग्रजः ।  
दृष्टः फुल्ल इवारण्ये सुमहान्किंशुकद्रुमः ॥ ७ ॥  
शराभिघातसंरब्धः सोपि जग्राह सायकान् ।  
काकुत्स्थः सुमहातेजा युगान्तादित्यतेजसः ॥ ८ ॥**

बाणधारासहस्त्रैः हेतुभिः तोयद इव रावणः तैः धाराभूतैः बाणैः तटाकमिव रामं पूरयत् अपूरयत् ॥ ३ – ८ ॥



**ततोऽन्योन्यं सुसंरब्धावुभौ तौ रामरावणौ ।  
शरान्धकारे समरे नोपालक्षयतां तदा ॥ ९ ॥  
ततः क्रोधसमाविष्टो रामो दशरथात्मजः ।  
उवाच रावणं वीरः प्रहस्य परुषं वचः ॥ १० ॥**

अन्योन्यं नोपालक्षयतामित्यन्वयः ॥ ९-१० ॥



**मम भार्या जनस्थानादज्ञानाद्राक्षसाधम ।  
हृता ते विवशा यस्मात्तस्मात्त्वं नासि वीर्यवान् ॥ ११ ॥  
मया विरहितां दीनां वर्तमानां महावने ।  
वैदेहीं प्रसभं हृत्वा शूरोऽहमिति मन्यसे ॥ १२ ॥**

मम अज्ञानात् ममादर्शनात् त्वदविवेकादिति वा । ते त्वया ॥ ११-१२ ॥



**स्त्रीषु शूर विनाथासु परदाराभिमर्शक ।  
कृत्वा कापुरुषं कर्म शूरोहमिति मन्यसे ॥ १३ ॥  
भिन्नमर्याद निर्लज्ज चारित्रेष्वनवस्थित ।  
दर्पान्मृत्युमुपादाय शूरोऽहमिति मन्यसे ॥ १४ ॥**

कापुरुष कापुरुषसंबन्धि ॥ १३–१४ ॥



**शूरेण धनदभ्रात्रा बलैः समुदितेन च ।  
श्लाघनीयं यशस्यं च कृतं कर्म महत्वया ॥ १५ ॥**

शूरेणेत्यादि सोपहासोक्तिः ॥ १५ ॥



**उत्सेकेनाभिपन्नस्य गर्हितस्याहितस्य च ।  
कर्मणः प्राप्नुहीदानीं तस्याद्य सुमहत्फलम् ॥ १६ ॥  
शूरोऽहमिति चात्मानमवगच्छसि दुर्मते ।  
नैव लज्जाऽस्ति ते सीतां चोरवद्व्यपकर्षतः ॥ १७ ॥  
यदि मत्सन्निधौ सीता धर्षिता स्यात्त्वया बलात् ।  
भ्रातरं तु खरं पश्येस्तदा मत्सायकैर्हतः ॥ १८ ॥  
दिष्ट्याऽसि मम दुष्टात्मंश्चक्षुर्विषयमागतः ।  
अद्य त्वां सायकैस्तीक्ष्णैर्नयामि यमसादनम् ॥ १९ ॥**

उत्सेकेन गर्वेण ॥ १६–१९ ॥



**अद्य ते मच्छरैश्छिन्नं शिरो ज्वलितकुण्डलम् ।  
क्रव्यादा व्यपकर्षन्तु विकीर्णं रणपांसुषु ॥ २० ॥**

शिरो ज्वलितकुण्डलमित्यनेन तदानीमन्तकाले रावण एकशिरस्क स्थित इति गम्यते ॥ २० ॥



**निपत्योरसि गृध्रास्ते क्षितौ क्षिप्तस्य रावण ।  
पिबन्तु रुधिरं तर्षाच्छरशल्यान्तरोत्थितम् ॥ २१ ॥  
अद्य मद्बाणभिन्नस्य गतासोः पतितस्य ते ।  
कर्षन्त्वन्त्राणि पतगा गरुत्मन्त इवोरगान् ॥ २२ ॥  
\[ दुष्टोसि महतः कालाद्दिष्ट्या दृष्टिपथं गतः ।  
अद्य क्रोधं विमोक्ष्यामि सीताहरणसंभवम् \] ॥ २३ ॥  
इत्येवं संवदन्वीरो रामः शत्रुनिबर्हणः ।  
राक्षसेन्द्रं समीपस्थं शरवर्षैरवाकिरत् ॥ २४ ॥  
बभूव द्विगुणं वीर्यं बलं हर्षश्च संयुगे ।  
रामस्यास्रवलं चैव शत्रोर्निधनकाङ्क्षिणः ॥ २५ ॥  
प्रादुर्बभूवरखाणि सर्वाणि विदितात्मनः ।  
प्रहर्षाच्च महातेजाः शीघ्रहस्ततरोऽभवत् ॥ २६ ॥  
शुभान्येतानि चिह्नानि विज्ञायात्मगतानि सः ।  
भूय एवार्दयद्रामो रावणं राक्षसान्तकृत् ॥ २७ ॥**

तर्षः पिपासा । शरशल्यान्तरोत्थितं शरशल्यक्षतविवरादुत्थितमित्यर्थः ॥ २१ – २७ ॥



**हरीणां चाश्मनिकरैः शरवर्षैश्च राघवात् ।  
हन्यमानो दशग्रीवो विघूर्णहृदयोऽभवत् ॥ २८ ॥**

राघवात् राघवस्य । विभक्तिव्यत्यय आर्षः । विघूर्णहृदयः भ्रान्तहृदयः ॥ २८ ॥



**यदा च शस्त्रं नारेभे न व्यकर्षच्छरासनम् ।  
नास्य प्रत्यकरोद्वीर्यं विक्लबेनान्तरात्मना ॥ २९ ॥  
क्षिप्ताश्चापि शरास्तेन शस्त्राणि विविधानि च ।  
न रणार्थाय वर्तन्ते मृत्युकालेऽभिवर्ततः ॥ ३० ॥  
सूतस्तु रथनेताऽस्य तदवस्थं समीक्ष्य तम् ।  
शनैर्युद्धादसंभ्रान्तो रथं तस्यापवाहयत् ॥ ३१ ॥  
\[ रामबाणविभिन्नाङ्गो रावणो राक्षसेश्वरः ।  
निरस्तविक्रमस्सङ्ख्ये रणे श्रान्तः पपात सः ॥ ३२ ॥  
सुतस्तु व्यथितं बाणैः स्यन्दनस्थं निरीक्ष्य तम् ।  
तस्माद्रणादथोवाह रावणं हतपौरुषम् ॥ ३३ ॥  
रथं च तस्याथ जवेन सारथिर्निवार्य भीमं जलदस्वनं तदा ।  
जगाम भीत्या समरान्महीपतिं निरस्तवीर्यं पतितं समीक्ष्य ॥ ३४ ॥ \]**

यदा चेत्यादिश्लोकत्रयमेकान्वयं । यदा शस्त्रं नारेभे शस्त्रं न प्रयुक्तवान् । शरासनं च न व्यकर्षत् । यदा च विक्लबेन विवशेन । अन्तरात्मना मनसा हेतुना । अस्य रामस्य वीर्यं स्ववीर्यं च न प्रत्यकरोत् न प्रतिजघान । तेन रावणेन क्षिप्ताः शरा अपि विविधानि शस्त्राणि च न रणार्थाय वर्तन्ते । छेदनभेदनादिरणप्रयोजनं कर्तुं यदा नाशक्नुवन् । तदा मृत्युकाले अभिवर्ततः अभिवर्तमानस्य अस्य रावणस्य । रथनेता सूतः असंभ्रान्तः सत् तदवस्थं पूर्वोक्तावस्थं रावणं समीक्ष्य तस्य रथं युद्धान् युद्धस्थलात् शनैः । अपवाहयत् अपावाहयत् । अन्यत्रानयदिति योजना ॥ २९ – ३४ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चोत्तरशततमः सर्गः ॥ १०५ ॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने पभ्वोत्तरशततमः सर्गः ॥ १०५ ॥**
