+++
title = "१०४ रामास्त्राहतो रावणः"
title_english = "104 Ravana re approached the battle field"

+++
**श्रीमद्रामायणे वाल्मीकीये आदिकाव्ये युद्धकाण्डे चतुरुत्तरशततमः सर्गः**


<details><summary>विषयाः</summary>

रामेण मातलिसमानीतेन्द्रशक्त्या रावणविसृष्टशूलविभेदनपूर्वकं रावणललाटोरसि -बाणैः प्रहरणम् ॥ १ ॥

</details>




**तस्य क्रुद्धस्य वदनं दृष्ट्वा रामस्य धीमतः ।**

**सर्वभूतानि वित्रेसुः प्राकम्पत च मेदिनी ॥ १ ॥**

**सिंहशार्दूलवाञ्शैलः संचचाल चलद्रुमः ।  
बभूव चातिक्षुभितः समुद्रः सरितांपतिः ॥ २ ॥**

अथ रावणस्य शूलोद्धरणं चतुःशततमे – तस्येत्यादि ॥ १-२ ॥



**खगाश्च खरनिर्घोषा गगने परुषा घनाः ।**

**औत्पातिकानि नर्दन्तः समन्तात्परिचक्रमुः ॥ ३ ॥**

**रामं दृष्ट्वा सुसंक्रुद्धमुत्पातांश्च सुदारुणान् ।**

**वित्रेसुः सर्वभूतानि रावणस्याभवद्भयम् ॥ ४ ॥**

औत्पातिकानि उत्पातसूचकानि । नर्दन्तः गर्जन्तः ॥ ३-४ ॥



**विमानस्थास्तदा देवा गन्धर्वाश्च महोरगाः ।**

**ऋषिदानवदैत्याश्च गरुत्मन्तश्च खेचराः ॥ ५ ॥**

**ददृशुस्ते महायुद्धं लोकसंवर्तसंस्थितम् ।**

**नानाप्रहरणैर्भीमैः शूरयोः संप्रयुध्यतोः ॥ ६ ॥**

विमानस्था इत्यादिश्लोकद्वयमेकान्वयं लोकसंवर्तस्य प्रलयस्येव संस्थितं संस्थानं यस्य तत्तथोक्तम् ॥ ५-६ ॥



**ऊचुः सुरासुराः सर्वे तदा विग्रहमागताः ।**

**प्रेक्षमाणा महद्युद्धं वाक्यं भक्त्या प्रहृष्टवत् ॥ ७ ॥**

विग्रहमागताः विग्रहं युद्धं उद्दिश्यआगताः । युद्धं द्रष्टुमागता इत्यर्थः । यद्वा विग्रहमागताः रामरावणपक्षपातात् परस्परं कलहायमाना इत्यर्थः । भक्त्या प्रेक्षमाणाः सन्तः प्रहृष्टवद्वाक्यमूचुरिति संबन्धः ॥ ७ ॥



**दशग्रीवं जयेत्याहुरसुराः समवस्थिताः ।**

**देवा राममथोचुस्ते त्वं जयेति पुनः पुनः ॥ ८ ॥**

तद्वाक्यं विविच्य दर्शयति – दशग्रीवमिति ॥ यद्यप्यसुराणामपि रावणो बाधकः तथापि देवानामतिशयो मा भूदित्यसूयया रावणं वर्धयन्तीति बोध्यम् ॥ ८ ॥



**एतस्मिन्नन्तरे क्रोधाद्राघवस्य स रावणः ।**

**प्रहर्तुकामो दुष्टात्मा स्पृशन्प्रहरणं महत् ॥ ९ ॥**

**वज्रसारं महानादं सर्वशत्रुनिबर्हणम् ।**

**शैलशृङ्गनिभैः कूटैश्चितं दृष्टिभयावहम् ॥ १० ॥**

**सधूममिव तीक्ष्णाग्रं युगान्ताग्निचयोपमम् ।**

**अतिरौद्रमनासाद्यं कालेनापि दुरासदम् ॥ ११ ॥**

**त्रासनं सर्वभूतानां दारणं भेदनं तदा ।**

**प्रदीप्तमिव रोषेण शूलं जग्राह रावणः ॥ १२ ॥**

**तच्छ्रलं परमक्रुद्धो मध्ये जग्राह वीर्यवान् ।**

**अनेकैः समरे शूरै राक्षसैः परिवारितः ॥ १३ ॥**

**समुद्यम्य महाकायो ननाद युधि भैरवम् ।**

**संरक्तनयनो रोषात्स्वसैन्यमभिहर्षयन् ॥ १४ ॥**

**पृथिवीं चान्तरिक्षं च दिशश्च प्रदिशस्तथा ।**

**प्राकम्पयत्तदा शब्दो राक्षसेन्द्रस्य दारुणः ॥ १५ ॥**

**अतिनादस्य नादेन तेन तस्य दुरात्मनः ।**

**सर्वभूतानि वित्रेसुः सागरथ प्रचुक्षुभे ॥ १६ ॥**

एतस्मिन्नन्तर इत्यादिश्लोकचतुष्टयमेकान्वयम् ॥ राघवस्य क्रोधात् राघवविषयक्रोधात् । प्रहरणं आयुधं । स्पृशन् परामृशन् । किं वेदानीं ग्रहीतुमुचितमिति क्षणं चिन्तयनित्यर्थः । कूटैः शिखराकारैरयः शङ्कुभिः चितं युक्तमित्यर्थः । अतिरौद्रं रौद्रं शूलमतिवर्तमानं । अनासाद्यं शत्रुभिरप्रधृष्यं । कालेन यमेन दारणं क्रकचवत्कृन्तनं । भेदनं द्विधाकरणं । दुष्टात्मा रावणः राघवस्य क्रोधात् प्रहर्तुकामः महत्प्रहरणं स्पृशन्सन् वज्रसारत्वादिविशिष्टं शूलं रोषेण प्रदीप्त इव स्थितो रावणो जग्राहेति संबन्धः ॥ ९-१६ ॥



**स गृहीत्वा महावीर्यः शूलं तद्रावणो महत् ।**

**विनद्य सुमहानादं रामं परुषमब्रवीत् ॥ १७ ॥**

**शूलोऽयं वज्रसारस्ते राम रोषान्मयोद्यतः ।**

**तव भ्रातृसहायस्य सद्यः प्राणान्हरिष्यति ॥ १८ ॥**

विनद्येति । पूर्वं शूलोद्यमनजनितोत्साहकृतो नाद उक्तः । इह प्रक्षेपजनितोत्साहकृतो नाद इति विवेकः ॥ १७-१८ ॥



**रक्षसामद्य शूराणां निहतानां चमूमुखे ।**

**त्वां निहत्य रणश्लाघिन्करोमि तरसा समम् ।**

**तिष्ठेदानीं निहन्मि त्वामेष शूलेन राघव ॥ १९ ॥**

**एवमुक्त्वा स चिक्षेप तच्छूलं राक्षसाधिपः ॥ २० ॥**

रक्षसामित्यादिसार्धश्लोकमेकान्वयम् ॥ त्वां विनिहत्य रक्षोभिः समं करिष्यामीत्यर्थः । तुल्यार्थैः इत्यादिना षष्ठी ॥ १९-२० ॥



**तद्रावणकरान्मुक्तं विद्युज्वालासमाकुलम् ।**

**अष्टघण्टं महानादं वियद्गतमशोभत ॥ २१ ॥**

**तच्छूलं राघवो दृष्ट्वा ज्वलन्तं घोरदर्शनम् ।**

**ससर्ज विशिखान्रामश्चापमायम्य वीर्यवान् ॥ २२ ॥**

**आपतन्तं शरौघेण वारयामास राघवः ।**

**उत्पतन्तं युगान्ताग्निं जलौघैरिव वासवः ॥ २३ ॥**

**निर्ददाह स तान्बाणान्रामकार्मुकनिस्सृतान् ।**

**रावणस्य महाशूलः पतङ्गानिव पावकः ॥ २४ ॥**

**दृष्ट्वातान्भस्मसाद्भूताञ्शूलसंस्पर्श चूर्णितान् ।**

**सायकानन्तरिक्षस्थान्राघवः क्रोधमाहरत् ॥ २५ ॥**

**स तां मातलिनाऽऽनीतां शक्तिं वासवनिर्मिताम् ।**

**जग्राह परमक्रुद्धो राघवो रघुनन्दनः ॥ २६ ॥**

**सा तोलिता बलवता शक्तिर्घण्टाकृतस्वना ।**

**नभः प्रज्वालयामास युगान्तोल्केव सप्रभा ॥ २७ ॥**

**सा क्षिप्ता राक्षसेन्द्रस्य तस्मिञ्शूले पपात ह ।**

**भिन्नः शक्त्या महाञ्शूलो निपपात हतद्युतिः ।**

**\[ सांधुसाध्विति भूतानि प्रशशंसू रघूत्तमम् ॥ २८ ॥ \]**

विद्युज्वाला विद्युत्सदृशज्वाला २१-२८ ॥



**निर्बिभेद ततो बाणैर्हयानस्य महाजवान् ।**

**रामस्तीक्ष्णैर्महावेगैर्वज्रकल्पैः शितैः शरैः ॥ २९ ॥**

बाणैः शब्दायमानैः । अण । बाणशब्दे इत्यस्मात् पचाद्यच् । बाणशब्दः शरभेदसंज्ञेत्यप्याहुः ॥ २९ ॥



**निर्बिभेदोरसि ततो रावणं निशितैः शरैः ।**

**राघवः परमायत्तो ललाटे पत्रिभिस्त्रिभिः ॥ ३० ॥**

पत्रिभिस्त्रिभिरिति प्रयोगभेदान्नपुनरुक्तिः। पत्रिभिः पत्रवद्भिरित्येके ॥ ३० ॥



**स शरैर्भिन्नसर्वाङ्गो गात्रप्रस्रुतशोणितः ।**

**राक्षसेन्द्रः समूहस्थः फुल्लाशोक इवाबभौ ॥ ३१ ॥**

समूहस्थः युद्धस्थः ॥ ३१ ॥



**स रामबाणैरभिविद्धगात्रो निशाचरेन्द्रः क्षतजार्द्रगात्रः ।**

**जगाम खेदं च समाजमध्ये क्रोधं च चक्रे सुभृशं तदानीम् ॥ ३२ ॥**

समाजे युद्धे ॥ ३२ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुरुत्तरशततमः सर्गः ॥ १०४ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने चतुरुत्तरशततमः सर्गः ॥ १०४ ॥**
