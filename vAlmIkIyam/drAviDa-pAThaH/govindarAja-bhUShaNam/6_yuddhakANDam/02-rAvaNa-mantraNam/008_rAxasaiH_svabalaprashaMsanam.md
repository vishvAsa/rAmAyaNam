+++
title = "००८ राक्षसैः स्वबलप्रशंसनम्"
title_english = "008 All demons eulogising their strengths"

+++
**श्रीमद्रामायणे** **वाल्मीकीये** **आदिकाव्ये युद्धकाण्डे** **अष्टमः** **सर्गः**


<details><summary>विषयाः</summary>

प्रहस्तादिभीरावणंप्रत्यास्मश्लाघनपूर्वकं रामादिवधप्रतिज्ञानेन समाश्वासनम् ॥ १ ॥

</details>


**ततो नीलाम्बुदनिभः प्रहस्तो नाम राक्षसः** **।  
अब्रवीत्प्राञ्जलिर्वाक्यं शूरः सेनापतिस्तदा** **॥** **१** **॥**

**देवदानवगन्धर्वाः पिशाचपतगोरगाः** **।  
न त्वां धर्षयितुं शक्ताः किं पुनर्वानरा रणे** **॥** **२** **॥**

एवं मन्त्रिभिः सहसंमन्त्र्य भूयोभिहिते सकलसचिवप्रधानः प्रहस्तः स्वाभिमतमर्थं राज्ञे निवेदयति – तत इति ॥ १-२ ॥

****

**सर्वे प्रमत्ता विश्वस्ता वञ्चिताः स्म हनूमता** **।  
न हि मे जीवतो गच्छेज्जीवन्स वनगोचरः** **॥** **३** **॥**

**सर्वां सागरपर्यन्तां सशैलवनकाननाम्** **।  
करोम्यवानरां भूमिमाज्ञापयतु मां भवान्** **॥** **४** **॥**

हनुमतः पौरुषं प्रत्यक्षतो दृष्ट्वा कथमेवमुच्यत इत्यत्राह – सर्व इति ॥ विश्वस्ताः परिभवितुमस्मान् कोपि न शक्त इति विश्वस्ताः विस्रब्धाः । प्रामादिकशत्रुपरिभवो न न्यूनतामापादयतीतिभावः ॥ ३–४ ॥

****

**रक्षां चैव विधास्यामि वानराद्रजनीचर** **।  
नागमिष्यति ते दुःखं किं चिदात्मापराधजम्** **॥** **५** **॥**

आत्मापराधः सीताहरणरूपो व्यतिक्रमः ॥ ५ ॥

****

**अब्रवीत्तु** **सुसङ्क्रुद्धो दुर्मुखो नाम राक्षसः** **।  
इदं न क्षमणीयं हि सर्वेषां नः प्रधर्षणम्** **॥** **६** **॥**

**अयं परिभवो भूयः पुरस्यान्तःपुरस्य च** **।  
श्रीमतो राक्षसेन्द्रस्य वानरेण** **प्रधर्षणम्** **॥** **७** **॥**

हि यस्माद्वानरेण कृतमिदं कर्म सर्वेषां नः प्रधर्षणरूपं । भूयः तदुपरि पुर स्यान्तःपुरस्य च परिभवरूपं । अथच राक्षसेन्द्रस्य प्रधर्षणरूपं । अतो न क्षमणीयमित्यर्थः ॥ ६-७ ॥

****

**अस्मिन्मुहूर्ते हत्वैको निवर्तिष्यामि वानरान्** **।  
प्रविष्टान्सागरं भीममम्बरं वा रसातलम्** **॥** **८** **॥**

**ततोऽब्रवीत्सुसङ्क्रुद्धो वज्रदंष्ट्रो महाबलः** **।  
प्रगृह्य परिघं घोरं मांसशोणितरूपितम्** **॥** **९** **॥**

ततः किं करिष्यसीत्यत आह–अस्मिन्निति ॥ ८-९ ॥

****

**किं वो हनुमता कार्यं कृपणेन तपस्विना** **।  
रामे तिष्ठति दुर्धर्षे** **ससुग्रीवे सलक्ष्मणे** **॥** **१०** **॥**

**अद्य रामं ससुग्रीवं परिघेण सलक्ष्मणम्** **।  
आगमिष्यामि हत्वैको विक्षोभ्य हरिवाहिनीम्** **॥** **११** **॥**

कृपणेन गूढसंचार प्रकटितभयेन । तपस्विना शोच्येन ॥ १० – ११ ॥

****

**इदं ममापरं वाक्यं शृणु राजन्यदीच्छसि ।**

**उपायकुशलो ह्येव जयेच्छत्रूनतन्द्रितः ॥ १२ ॥**

तद्वाक्यं किमित्याकाङ्क्षायामुपायप्रतिपादकं वाक्यं वक्तुमादावुपायं प्रशंसति – उपायेति ॥ १२ ॥

****

**कामरूपधराः शूराः सुभीमा भीमदर्शनाः ।**

**राक्षसा वा सहस्राणि राक्षसाधिप निश्चिताः ॥ १३ ॥**

**काकुत्स्थमुपसंगम्य बिभ्रतो मानुषं वपुः ।**

**सर्वे ह्यसंभ्रमा भूत्वा ब्रुवन्तु रघुसत्तमम् ॥ १४ ॥**

**प्रेषिता भैरतेन स्म भ्रात्रा तव यवीयसा ।**

**\[ तवागमनमुद्दिश्य कृत्यमात्ययिकं त्विति \] ।**

**स हि सेनां समुत्थाप्य क्षिप्रमेवोपयास्यति ॥ १५ ॥**

विवक्षितमुपायमेवाह – कामरूपेत्यादिना ॥ निश्चिताः निश्चितवन्तः । राक्षसा वा सहस्राणीति । सहस्रशब्दस्य संख्येयपरत्वेपि शब्दस्वाभाव्यान्नपुंसकत्वं । किमिति ब्रूयुस्तत्राह — प्रेषिता इति ॥ अस्यान्ते इतिकरणं द्रष्टव्यम् ॥ १३-१५ ॥

****

**ततो वयमितस्तूर्णं शूलशक्तिगदाधराः ।**

**चापबाणासिहस्ताश्च त्वरितास्तत्र याम ह ॥ १६ ॥**

**आकाशे गणशः स्थित्वा हत्वा तां हरिवाहिनीम् ।**

**अश्मशस्त्रमहावृष्ट्या प्रापयाम यमक्षयम् ॥ १७ ॥**

ते वयं तत्र समीपे याम । यामेति लोटि रूपम् ॥ १६-१७ ॥

****

**एवं चेदुपसर्पेतामनयं रामलक्ष्मणौ ।**

**अवश्यमपनीतेन जहतामेव जीवितम् ॥ १८ ॥**

**कौम्भकर्णिस्ततो वीरो निकुम्भो नाम वीर्यवान्** **।  
अब्रवीत्परमक्रुद्धो** **रावणं लोकरावणम्** **॥** **१९** **॥**

एवं कृते किं स्यादित्यत्राह — एवं चेदिति ॥ राम लक्ष्मणौ अनयं अस्मत्कृतकैतवापरिज्ञानेन विश्वासं यद्युपसर्पेतां ततस्तेन अपनीतेन अपनयेन । जीवितं जहतामेव । जह्यातामेवेत्यर्थः ॥ १८- १९ ॥

****

**सर्वे भवन्तस्तिष्ठन्तु महाराजेन सङ्गताः** **।  
अहमेको हनिष्यामि राघवं सहलक्ष्मणम्** **।**

**सुग्रीवं च हनूमन्तं सर्वानेव च वानरान् ॥** **२०** **॥**

सर्व इत्यादि सार्धश्लोकमेकं वाक्यम् ॥ २० ॥

****

**ततो वज्रहनुर्नाम राक्षसः पर्वतोपमः** **।  
क्रुद्धः परिलिहन्वक्त्रं जिह्वया वाक्यमब्रवीत्** **॥** **२१** **॥**

**स्वैरं कुर्वन्तु कार्याणि भवन्तो विगतज्वराः** **।  
एकोऽहं भक्षयिष्यामि तान्सर्वान्हरियूथपान्** **॥** **२२** **॥**

तत इत्यादिसार्धश्लोकत्रयमेकान्वयम् ॥ २१ – २२ ॥

****

**स्वस्थाः क्रीडन्तु निश्चिन्ताः पिबन्तु मधुवारुणीम्** **॥** **२३** **॥  
अहमेको हनिष्यामि सुग्रीवं सहलक्ष्मणम्  
अङ्गदं च हनूमन्तं रामं च रणकुञ्जरम्** **॥** **२४** **॥**

मधुवारुणीं मधुरूपां वारुणीं । रणकुञ्जरं रणाप्रवृष्यं । स्वःस्था इत्यमङ्गलोक्तिः ॥ २३ – २४ ॥

**इत्यार्षे श्रीमद्रामायणे** **वाल्मीकीये** **आदिकाव्ये युद्धकाण्डे** **अष्टमः** **सर्गः ॥** **८** **॥**

**इति श्रीगोविन्दराजविरचिते श्रीमद्रा- मायणभूषणे रत्नकिरीटाख्याने युद्धकाण्डव्याख्याने अष्टमः सर्गः ॥ ८ ॥**
