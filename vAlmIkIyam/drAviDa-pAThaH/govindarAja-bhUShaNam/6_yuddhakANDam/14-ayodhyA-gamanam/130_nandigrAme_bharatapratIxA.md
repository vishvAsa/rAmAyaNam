+++
title = "१३० नन्दिग्रामे भरतप्रतीक्षा"

+++
**श्रीमद्रामायणे वाल्मीकीये आदिकाव्ये युद्धकाण्डे त्रिंशदुत्तरशततमः सर्गः**


<details><summary>विषयाः</summary>

हनुमतोरामागमनंश्रुतवताभरतेन शत्रुघ्नंप्रत्ययोध्यामार्गशोधन नगरालंकरणगणिका गणतूर्यसेवादि सहितनागरिकजनप्रत्युद्गमनादिचोदनचोदना ॥ १ ॥ कौसल्यादिभिः सकलनागरिकैश्चसह सवाद्यघोषंप्रत्युद्गतवताभरतेन रामागमनानुपलंभखेदेन हनुमन्तंप्रति तत्रहेतुप्रश्ने तेनतंप्रति तदागमनचिह्ननिवेदनसमयसमागतविमानप्रदर्शनम् ॥ २ ॥ पुष्पकावलोकनहर्षेणसमुद्ध्रुष्यत्सुपौरनिकरेषु भरतेचदूरादभिवन्दमाने रामेण स्वाज्ञयाधरणितलमवतीर्णेपुष्पके भरतस्यसमारोपणम् ॥ ३ ॥ तथा पुनर्निजचरणप्रणामिनो -भरतस्य सहर्षपरिष्वङ्गः ॥ ४ ॥ भरतेन लक्ष्मणसमागमपूर्वकं सीताचरणप्रणामः ॥ ५ ॥ शत्रुघ्नेन सीतारामलक्ष्मणचरणप्रणामः ॥ ६ ॥ रामेण कौसल्यादिमातृप्रभृतिपादाभिवादनम् ॥ रामेण पुनर्विमानेनभरताश्रममेत्य कुबेरंप्रति पुष्पकप्रेषणम् ॥ ८ ॥

</details>


****

**श्रुत्वा तु परमानन्दं भरतः सत्यविक्रमः ।**

**हृष्टमाज्ञापयामास शत्रुघ्नं परवीरहा ॥ १ ॥**

परमानन्दं परमानन्दकरं । वच इति शेषः ॥ १ ॥

****

**देवतानि च सर्वाणि चैत्यानि नगरस्य च ।**

**सुगन्धमाल्यैर्वादित्रैरर्चन्तु शुचयो नराः ॥ २ ॥**

चैत्यानि चतुष्पथमण्डपान् । अर्चन्तु अर्चयन्तु ॥ २ ॥

****

**सूताः स्तुतिपुराणज्ञाः सर्वे वैतालिकास्तथा ।**

**सर्वे वादित्रकुशला गणिकाश्चापि संघशः ॥**

**अभिनिर्यान्तु रामस्य द्रष्टुं शशिनिभं मुखम् ॥ ३ ॥**

सूता इत्यादिसार्धश्लोक एकान्वयः ॥ सुताः स्तुतिशीलाः । वैतालिकाः बन्दिनः ॥ ३ ॥

****

**भरतस्य वचः श्रुत्वा शत्रुघ्नः परवीरहा ।**

**विष्टीरनेकसाहस्राश्चोदयामास वीर्यवान् ॥ ४ ॥**

**समीकुरुत निम्नानि विषमाणि समानि च ।**

**स्थलानि च निरस्यन्तां नन्दिग्रामादितः परम् ॥ ५ ॥**

**सिञ्चन्तु पृथिवीं कृत्स्नां हिमशीतेन वारिणा ।**

**ततोऽभ्यवकिरन्त्वन्ये लाजैः पुष्पैश्च सर्वशः ॥६॥**

**समृच्छ्रितपताकास्तु रथ्याः पुरवरोत्तमे ।**

**शोभयन्तु च वेश्मानि सूर्यस्योदयनं प्रति ॥ ७ ॥**

**स्रुग्दामभिर्युक्तपुष्पैः सुगन्धैः पञ्चवर्णकैः ।**

**राजमार्गमसंबाधं किरन्तु शतशो नराः ॥ ८ ॥**

भरतस्येत्यादिश्लोकपञ्चकमेकान्वयम् ॥ विष्टीः भृतिं विना कर्मकरान् । नन्दिग्रामादितः परं । अयोध्यापर्यन्तमित्यर्थः। अन्ये पुरुषाः हिमवच्छीतेन वारिणा सिञ्चन्तु । ततः सेचनानन्तरं लाजादिभिः किरन्तु । रथ्याः समुच्छ्रितपताकाः कुर्वन्त्विति शेषः । सूर्यस्योदयनं प्रति सूर्यस्योदयमारभ्य । यावत्सूर्योदयमिति वा । स्रजः मालिकाः तासां दामभिः पङ्क्तिभिः । मुक्तपुष्पैः असूत्रबद्धपद्मकुवलयादिभिश्च वेश्मानि शोभयन्तु । सुगन्धैः पञ्चवर्णकैः पञ्चविधवर्णद्रव्यचूर्णैः । राजमार्गं किरन्तु । राजमार्गे वर्णद्रव्यचूर्णैः नानाविधलतापद्मादिचित्ररेखाः कुर्वन्त्वित्यर्थः ॥ ४-८ ॥

****

**राजदारास्तथाऽमात्याः सैन्याः सेनागणाङ्गनाः ।**

**ब्राह्मणाश्च सराजन्याः श्रेणीमुख्यास्तथा गणाः ॥ ९ ॥**

अथ परेद्युः प्रातः रामभक्त्यतिशयेन सर्वेषां निर्गमनं दर्शयति – राजद्वारा इत्यादिना ॥ श्रेणीमुख्याः श्रेणीमुखाः । तथा गणाः । श्रेणी श्रेणय इति यावत् । अन्न श्लोके निर्ययुरिति वक्ष्यमाणमनुषज्यते ॥ ९ ॥

****

**धृष्टिर्जयन्तो विजयः सिद्धार्थो हार्थसाधकः ।**

**अशोको मन्त्रपालश्च सुमन्त्रश्चापि निर्ययुः ॥**

**मत्तैर्नागसहस्त्रैश्च शाकुम्भविभूषितैः ॥ १० ॥**

अमात्यान्विशिष्य दर्शयति – धृष्टिरित्यादिना ॥ सार्धश्लोक एकान्वयः । अत्र धृष्ट्यादयो गजारूढा ययुरित्यर्थः ॥ १० ॥

****

**अपरे हेमकक्ष्याभिः सगजाभिः करेणुभिः ।**

**निर्ययुस्तुरगाक्रान्तै रथैश्च सुमहारथाः ॥ ११ ॥**

अपरे राजान्तरङ्गाः पुरुषाः करेणुभिर्निर्ययुः ॥ ११ ॥

****

**शक्त्यृष्टिप्रासहस्तानां सध्वजानां पताकिनाम् ।**

**तुरगाणां सहस्रैश्च मुख्यैर्मुख्यनरान्वितैः ॥**

**पदातीनां सहस्रैश्च वीराः परिवृता ययुः ॥ १२ ॥**

शक्तीत्यादिसार्धश्लोक एकान्वयः ॥ उक्तविशेषणानां तुरगाणां सहस्रैः पदातीनां सहस्रैश्च परिवृता वीरा ययुः ॥ १२ ॥

****

**ततो यानान्युपारूढाः सर्वा दशरथस्त्रियः ।**

**कौसल्यां प्रमुखे कृत्वा सुमित्रां चापि निर्ययुः ॥ १३ ॥**

प्रमुखे अग्रे ॥ १३ ॥

****

**कैकेय्या सहिताः सर्वा नन्दिग्राममुपागमन् ॥ १४ ॥**

कैकेय्येति । अत्र भरतेनोपेक्षयानाहूतत्वात् पश्चान्निर्गत्य कैकेय्या नन्दिग्रामप्राप्तिकाले साहित्यमुच्यते ॥ १४ ॥

****

**कृत्स्त्रं च नगरं तत्तु नन्दिग्राममुपागमत् ॥ १५ ॥**

कृत्स्नमित्यर्धं । अत्र नगरशब्देन तत्रत्यजना लक्ष्यन्ते ॥ १५ ॥

****

**अश्वानां खुरशब्देन रथनेमिस्वनेन च ।**

**शङ्खदुन्दुभिनादेन संचचालेव मेदिनी ॥ १६ ॥**

संचचाल कम्पितेव ॥ १६ ॥

****

**द्विजातिमुख्यैर्धर्मात्मा श्रेणीमुख्यैः सनैगमैः ।**

**माल्यमोदकहस्तैश्च मन्त्रिभिर्भरतो वृतः ॥ १७ ॥**

**शङ्खभेरीनिनादैश्च बन्दिभिश्चाभिवन्दितः ।**

**आर्यपादौ गृहीत्वा तु शिरसा धर्मकोविदः ॥ १८ ॥**

**पाण्डुरं छत्रमादाय शुक्लमाल्योपशोभितम् ।**

**शुक्ले च वालव्यजने राजार्हे हेमभूषिते ॥ १९ ॥**

**उपवासकृशो दीनश्चीरकृष्णाजिनाम्बरः ।**

**भ्रातुरागमनं श्रुत्वा तत्पूर्वं हर्षमागतः ॥**

**प्रत्युद्ययौ ततो रामं महात्मा सचिवैः सह ॥ २० ॥**

अथोक्तपरिवारैः सह भरतस्य नन्दिप्रामान्निर्गमं दर्शयति – द्विजातिमुख्यैरित्यादिभिः साधैश्चतुर्भिः श्लोकैः ॥ ततो महात्मा भरतः सर्वैर्वृतः प्रत्युद्ययाविति वाक्यार्थः । सनैगमैः सवणिग्भिः । वैदेहकः सार्थवाहो नैगमो वाणिजो वणिक् इत्यमरः । मन्त्रिभिः वसिष्ठादिभिः । सचिवैः सुमन्त्रादिभिः । आर्यपादौ रामपादुके । हेमभूषिते हेमदण्डभूषिते । तत्पूर्वं श्रवणादिहर्षमागतः । श्रवणात्पूर्वं तु नास्य हर्षोभूदित्यर्थः ॥ १७-२० ॥

****

**समीक्ष्य भरतो वाक्यमुवाच पवनात्मजम् ॥ २१ ॥**

समीक्ष्येत्यर्धम् ॥ समीक्ष्य समन्ताद्रामगमनं निरीक्ष्य ॥ २१ ॥

****

**कच्चिन्न खलु कापेयी सेव्यते चलचित्तता ।**

**न हि पश्यामि काकुत्स्थं राममार्यं परन्तपम् ।**

**कच्चिन्न खलु दृश्यन्ते वानराः कामरूपिणः ॥ २२ ॥**

कच्चिदित्यादि सार्घश्लोक एकान्वयः ॥ कच्चिदिति प्रश्ने । सेव्यते । त्वयेति शेषः । तत्र हेतुमाह – न हीति । रामस्य दूरागमनेपि नासीरचारिणः कपयो दृश्येरन् तेषां कामरूपित्वेन स्वरूपेणादर्शनेपि रूपान्तरेण वा दृश्येरन् । तदपि नास्तीत्यर्थः ॥ २२ ॥

****

**अथैवमुक्ते वचने हनुमानिदमब्रवीत् ।**

**अर्थं विज्ञापयन्नेव भरतं सत्यविक्रमम् ॥ २३ ॥**

अर्थं विलम्बहेतुं । अर्थः स्याद्विषये मोक्षे शब्दवाच्ये प्रयोजने । व्यवहारे धने शास्त्रे वस्तुहेतुनिवृत्तिषु इति वैजयन्ती ॥ २३ ॥

****

**सदाफलान्कुसुमितान्वृक्षान्प्राप्य मधुस्रवान् ।**

**भरद्वाजप्रसादेन मत्तभ्रमरनादितान् ॥ २४ ॥**

भरद्वाजप्रसादेन सदाफलानिति संबन्धः । प्राप्य वानराः हृष्यन्तीति च शेषः ॥ २४ ॥

****

**तस्य चैष वरो दत्तो वासवेन परन्तप ।**

**ससैन्यस्य तथाऽऽतिथ्यं कृतं सर्वगुणान्वितम् ॥ २५ ॥**

ससैन्यस्य रामस्य वासवेन एष वरो दत्तः अकालफलित्ववरो दत्तः । तथा सर्वगुणान्वितं आतिथ्यं मधुस्रवत्वरूपं भरद्वाजेन कृतं । अतोऽकालफलित्वं मधुस्रवत्वं च वनस्य युक्तमित्यर्थः ॥ २५ ॥

****

**निस्स्वनः श्रूयते भीमः प्रहृष्टानां वनौकसाम् ।**

**मन्ये वानरसेना सा नदीं तरति गोमतीम् ॥ २६ ॥**

एवं विलम्बहेतुमुक्त्वा समीपागमनचिह्नं दर्शयति-निस्स्वन इति ॥ इदानीं वानरसेना गोमतीं नदीं तरतीति मन्ये । यस्मात् भीमो निस्वन इति भावः ॥ २६ ॥

****

**रजोवर्षं समुद्भूतं पश्य वालुकिनीं प्रति ।**

**मन्ये सालवनं रम्यं लोलयन्ति प्लवङ्गमाः ॥ २७ ॥**

ततोपि सन्निकर्षमाह – रज इति ॥ समुद्भूतं रजोवर्षं पश्य । तस्माद्वालुकिनीं नदीं प्रति यातीति मन्ये । क्षिप्रं वानरसेनाया अनागमने हेतुमाह मन्य इति ॥ तस्मात्तस्याः विलम्बः ॥ २७ ॥

****

**तदेतद्दृश्यते दुराद्विमलं चन्द्रसन्निभम् ।**

**विमानं पुष्पकं दिव्यं मनसा ब्रह्मनिर्मितम् ॥**

**रावणं बान्धवैः सार्धं हत्वा लब्धं महात्मना ॥ २८ ॥**

विमानं तु दृश्यत इत्याह – तदेतदिति ॥ पुष्पकं विमानं पुष्पकाख्यं विमानम् ॥ २८ ॥

****

**तरुणादित्यसंकाशं विमानं रामवाहनम् ।**

**धनदस्य प्रसादेन दिव्यमेतन्मनोजवम् ॥ २९ ॥**

दिव्यं मनोजवं तरुणादित्यसंकाशं रामवाहनमेतद्विमानं । प्रसादेन धनदस्य ब्रह्मप्रसादेन धनदस्य लब्धमित्यर्थः । परेण तपसा लेभे यत्कुबेरः पितामहात् इति सुन्दरकाण्डोक्तेः ॥ २९ ॥

****

**एतस्मिन्भ्रातरौ वीरौ वैदेह्या सह राघवौ ।**

**सुग्रीवश्च महातेजा राक्षसश्च विभीषणः ॥ ३० ॥**

**ततो हर्षसमुद्भूतो निस्स्वनो दिवमस्पृशत् ।**

**स्त्रीबालयुववृद्धानां रामोऽयमिति कीर्तिते ॥ ३१ ॥**

**रथकुञ्जरवाजिभ्यस्तेऽवतीर्य महीं गताः ।**

**ददृशुस्तं विमानस्थं नराः सोममिवाम्बरे ॥ ३२ ॥**

एतस्मिन्निति ॥ आसत इति शेषः ॥ ३०–३२ ॥

****

**प्राञ्जलिर्भरतो भूत्वा प्रहृष्टो राघवोन्मुखः ।**

**स्वागतेन यथार्थेन ततो राममपूजयत् ॥ ३३ ॥**

**मनसा ब्रह्मणा सृष्टे विमाने भरताग्रजः ।**

**रराज पृथुदीर्घाक्षो वज्रपाणिरिवापरः ॥ ३४ ॥**

**ततो विमानाग्रगतं भरतो भ्रातरं तदा ।**

**ववन्दे प्रयतो रामं मेरुस्थमिव भास्करम् ॥ ३५ ॥**

**ततो रामाभ्यनुज्ञातं तद्विमानमनुत्तमम् ।**

**हंसयुक्तं महावेगं निष्पपात महीतले ॥ ३६ ॥**

यथार्थेन स्वागतेन चतुर्दशे वर्षे पूर्णे अवश्यमागमिष्यामीति प्रतिज्ञानुसारिणा स्वागमनेनेत्यर्थः । अपूजयत् अश्लाघयत् ॥ ३३–३६ ॥

****

**आरोपितो विमानं तद्भरतः सत्यविक्रमः ।**

**राममासाद्य मुदितः पुनरेवाभ्यवादयत् ॥ ३७ ॥**

**तं समुत्थाप्य काकुत्स्थश्चिरस्याक्षिपथं गतम् ।**

**अङ्के भरतमारोप्य मुदितः परिषस्वजे ॥ ३८ ॥**

आरोपित इति । अत्र भरतस्य विमानारोपणं सर्वेषां प्रदर्शनार्थमिति बोध्यम् ॥ ३७-३८ ॥

****

**ततो लक्ष्मणमासाद्य वैदेहीं चाभ्यवादयत् ।**

**अभिवाद्य ततः प्रीतो भरतो नाम चाब्रवीत् ॥ ३९ ॥**

**सुग्रीवं केकयीपुत्रो जाम्बवन्तं तथाऽङ्गदम् ।**

**मैन्दं च द्विविंदं नीलमृषभं परिषखजे ॥ ४० ॥**

**सुषेणं च नलं चैव गवाक्षं गन्धमादनम् ।**

**शरभं पनसं चैव भरतः परिषस्वजे ॥ ४१ ॥**

लक्ष्मणमासाद्य कृतनमस्कार लक्ष्मणमालिङ्गनेन संभाव्य । इदं च लक्ष्मणस्य कनिष्ठत्वात् । लक्ष्मणेन चिकीर्षितो नमस्कारो रामसन्निधौ भरतेन प्रतिषेधित इति चाहुः । वैदेहीं चाभ्यवादयत् । चकारो रामनमस्कारं समुच्चिनोति । न संख्ये भरतानुजः इत्युक्तेः । सीतामादाय गच्छ त्वमग्रतो भरताग्रज इत्यत्र बहुव्रीहिरित्युक्तं । न च वैपरीयं शङ्क्यम् । पुष्ये जातस्तु भरतः सार्पे जातौ तु सौमित्री इति जन्मक्रमोक्तेः । पायसप्रदाने विवाहे च प्राथम्यं तत्र परिहृतं । लक्ष्मणासादनानन्तरं सीतानमस्काराभिधानात् सीता तारादिभिः सह रामसमीप एव किंचिदन्यत्र स्थितेत्यवगम्यते ॥ ३९-४१ ॥

****

**ते कृत्वा मानुषं रूपं वानराः कामरूपिणः ।**

**कुशलं पर्यपृच्छंस्ते प्रहृष्टा भरतं तदा ॥ ४२ ॥**

**अथाब्रवीद्राजपुत्रः सुग्रीवं वानरर्षभम् ।**

**परिष्वज्य महातेजा भरतो धर्मिणां वरः ॥ ४३ ॥**

**त्वमस्माकं चतुर्णां तु भ्राता सुग्रीव पञ्चमः ।**

**सौहृदाज्जायते मित्रमपकारोरिलक्षणम् ॥ ४४ ॥**

**विभीषणं च भरतः सौन्त्ववाक्यमथाब्रवीत् ।**

**दिष्ट्या त्वया सहायेन कृतं कर्म सुदुष्करम् ॥ ४५ ॥**

**शत्रुघ्नश्च तदा राममभिवाद्य सलक्ष्मणम् ।**

**सीतायाश्चरणौ पश्चाद्विनयादभ्यवादयत् ॥ ४६ ॥**

मानुषं रूपं कृत्वा स्थिता इति शेषः ॥ ४२–४६ ॥

****

**रामो मातरमासाद्य विषण्णां शोककर्शिताम् ।**

**जग्राह प्रणतः पादौ मनो मातुः प्रसादयन् ॥ ४७ ॥**

मनो मातुः प्रसादयन्निति पूर्वं त्वद्वाक्यं नाश्रौषमिति । त्वया मनस्तापो न कार्य इत्येवं प्रसन्नामकरोदित्यर्थः ॥ ४७ ॥

****

**अभिवाद्य सुमित्रां च कैकेयीं च यशस्विनीम् ।**

**स मादृश्च ततः सर्वाः पुरोहितमुपागतम् ॥ ४८ ॥**

**स्वागतं ते महाबाहो कौसल्यानन्दवर्धन ।**

**इति प्राञ्जलयः सर्वे नागरा राममब्रुवन् ॥ ४९ ॥**

**तान्यञ्जलिसहस्राणि प्रगृहीतानि नागरैः ।**

**व्याकोशानीव पद्मानि ददर्श भरताग्रजः ॥ ५० ॥**

**पादुके ते तु रामस्य गृहीत्वा भरतः स्वयम् ।**

**चरणाभ्यां नरेन्द्रस्य योजयामास धर्मवित् ।**

**अब्रवीच्च तदा रामं भरतः स कृताञ्जलिः ॥ ५१ ॥**

यशस्विनीं । रावणजयस्य तन्मूलत्वात् । सर्वैः प्रशस्यमानामित्यर्थः । पुरोहितं वसिष्ठं । अभिवाद्येत्यनुषज्यते । अभिवाद्योपागमदित्यन्वयः ॥ ४८-५१ ॥

****

**एतत्ते रक्षितं राजन्राज्यं निर्यातितं मया ।**

**अद्य जन्म कृतार्थं मे संवृत्तश्च मनोरथः ॥ ५२ ॥**

**यस्त्वां पश्यामि राजानमयोध्यां पुनरागतम् ।**

**अवेक्षतां भवान्कोशं कोष्ठागारं पुरं बलम् ॥**

**भवतस्तेजसा सर्वं कृतं दशगुणं मया ॥ ५३ ॥**

एतत्त इत्यादिसार्धश्लोकद्वयमेकान्वयम् ॥ हे राजन् मया रक्षितं न्यासत्वेन पालितं एतद्राज्यं ते निर्यातितं तुभ्यं निवेदितं । कोष्ठागारं धान्यशालां । दशगुणत्वं रामनिर्गमनकालिककोशापेक्षया ॥ ५२-५३ ॥

****

**तथा ब्रुवाणं भरतं दृष्ट्वा तं भ्रातृवत्सलम् ।**

**मुमुचुर्वानरा बाष्पं राक्षसश्च विभीषणः ॥ ५४ ॥**

मुमुचुरिति । स्वकुलीनेष्वेतादृशंभ्रातृवृत्त्यदर्शनादिति भावः ॥ ५४ ॥

****

**ततः प्रहर्षाद्भरतमङ्कमारोप्य राघवः ।**

**ययौ तेन विमानेन ससैन्यो भरताश्रमम् ॥ ५५ ॥**

**भरताश्रममासाद्य ससैन्यो राघवस्तदा ।**

**अवतीर्य विमानाग्रादवतस्थे महीतले ॥ ५६ ॥**

भरताश्रमं नन्दिग्रामम् ॥ ५५-५६ ॥

****

**अब्रवीच्च तदा रामस्तद्विमानमनुत्तमम् ।**

**वह वैश्रवणं देवमनुजानामि गम्यताम् ॥ ५७ ॥**

गम्यतामित्यनन्तरमितिकरणं बोध्यम् ॥ ५७ ॥

****

**ततो रामाभ्यनुज्ञातं तद्विमानमनुत्तमम् ।**

**उत्तरां दिशमागम्य जगाम धनदालयम् ॥ ५८ ॥**

**\[ विमानं पुष्पकं दिव्यं संगृहीतं तु रक्षसा ।**

**अगमद्धनदं वेगाद्रामवाक्यप्रचोदितम् \] ॥ ५९ ॥**

दिशमागम्य दिशमुद्दिश्य ॥ ५८-५९ ॥

****

**पुरोहित स्यात्मसमस्य राघवो बृहस्पतेः शक्र इवामराधिपः ॥**

**निपीड्य पादौ पृथगासने शुभे सहैव तेनोपविवेश राघवः ॥ ६० ॥**

आत्मसमस्य स्वानुरूपस्य । पृथगासने तेन सहैवोपविवेश । पृथगासने युगपदेवोपविविशतुरित्यर्थः ॥ ६० ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिंशदुत्तरशततमः सर्गः॥ १३० ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने त्रिंशदुत्तरशततमः सर्गः ॥ १३० ॥**
