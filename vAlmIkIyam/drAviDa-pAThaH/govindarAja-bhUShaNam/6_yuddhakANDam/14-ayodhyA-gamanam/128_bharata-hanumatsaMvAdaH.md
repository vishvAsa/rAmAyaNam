+++
title = "१२८ भरत-हनुमत्संवादः"
title_english = "128 Sri Rama pattabhishekam"

+++
**श्रीमद्रामायणे वाल्मीकीये आदिकाव्ये युद्धकाण्डे अष्टाविंशत्युत्तरशततमः सर्गः**


<details><summary>विषयाः</summary>

भरद्वाजाश्रमस्थेनरामेण हनुमन्तंप्रति गुहेस्वागमननिवेदनचोदनयासह नन्दिग्रामगंभरतं -प्रति स्वागमननिवेदनादिचोदना ॥ १ ॥ हनुमता गुहभरतयोः श्रीरामसंदेशनिवेदनम् ॥ २ ॥

</details>




**अयोध्यां तु समालोक्य चिन्तयामास राघवः ।**

**चिन्तयित्वा हनूमन्तमुवाच प्लवगोत्तमम् ॥ १ ॥**

अथ भरतं प्रति हनुमत्प्रेषणमष्टाविंशत्युत्तरशततमे-अयोध्यां त्विति ॥ अर्धमेकं वाक्यं । समालोक्य समालोच्येत्यर्थः । आश्रमस्थस्य तदवलोकनासंभवात् । चिन्तयामास । कर्तव्यमिति शेषः ॥ १ ॥

**जानीहि कच्चित्कुशली जनो नृपतिमन्दिरे ॥ २ ॥**

जानीहीत्यर्धम् ॥ नृपतिमन्दिरे जनः मात्रादिः ॥ २ ॥



**शुङ्गिवेरपुरं प्राप्य गुहं गहनगोचरम् ।**

**निषादाधिपतिं ब्रूहि कुशलं वचनान्मम ॥ ३ ॥**

गहनगोचरं वनचारिणम् ॥ ३ ॥



**श्रुत्वा तु मां कुशलिनमरोगं विगतज्वरम् ।**

**भविष्यति गुहः प्रीतः स ममात्मसमः सखा ॥ ४ ॥**

गुहाय निवेदनस्य प्रयोजनमाह – श्रुत्वा त्विति ॥ विगतज्वरं मद्विश्लेषचिन्ताज्वररहितं यथा तथा भविष्यतीति क्रियाविशेषणं । आत्मसमः हीनजातिमनवेक्ष्य प्रेमातिशयेन गुहमिक्ष्वाकुकुलीनममन्यत ॥ ४ ॥



**अयोध्यायाश्च ते मार्गं प्रवृत्तिं भरतस्य च ।**

**निवेदयिष्यति प्रीतो निषादाधिपतिर्गुहः ॥ ५ ॥**

प्रवृत्तिं वृत्तान्तम् ॥ ५ ॥



**भरतस्तु त्वया वाच्यः कुशलं वचनान्मम ।**

**सिद्धार्थं शंस मां तस्मै सभार्यं सहलक्ष्मणम् ॥ ६ ॥**

सिद्धार्थ निर्व्यूढपितृवचनपरिपालनरूपप्रयोजनम् ॥ ६ ॥



**हरणं चापि वैदेह्या रावणेन बलीयसा ।**

**सुग्रीवेण च संसर्गं वालिनश्च वधं रणे ॥ ७ ॥**

हरणमित्यादिश्लोकपञ्चकमेकान्वयम् ॥ रणे सुग्रीववालिनोर्युद्धे । वालिनो वध इत्यर्थः ॥ ७ ॥



**मैथिल्यन्वेषणं चैव यथा चाधिगता त्वया ।**

**लङ्घयित्वा महातोयमापगापतिमव्ययम् ॥ ८ ॥**

यथा चेति । महातोयं अव्ययं । आपगापतिंलङ्घयित्वा त्वया सीता यथा अधिगता तथा शंसेत्यन्वयः ॥ ८ ॥



**उपयानं समुद्रस्य सागरस्य च दर्शनम् ।**

**यथा च कारितः सेतू रावणश्च यथा हतः ॥ ९ ॥**

समुद्रस्योपयानं समुद्रं प्रति गमनमित्यर्थः । संबन्धसामान्ये षष्ठी । समीपयानं वा । सागरस्य समुद्रराजस्य ॥ ९ ॥



**वरदानं महेन्द्रेण ब्रह्मणा वरुणेन च ।**

**महादेवप्रसादाच्च पित्रा मम समागमम् ॥ १० ॥**

ब्रह्मणा वरुणेन चेति सहार्थे तृतीया । अनेन महेन्द्रेण वानरसमुत्थापनरूपवरप्रदाने ब्रह्माद्यनुमतिरस्तीति द्योतितं । पित्रा मम समागममित्येतदन्तस्य शंसेति पूर्वेण संबन्धः ॥ १० ॥



**उपयातं च मां सौम्य भरतस्य निवेदय ।**

**सह राक्षसराजेन हरीणां प्रवरेण च ॥ ११ ॥**

उपयातमिति । अन्यथा चतुर्थ्यामेव चतुर्दशवर्षातिक्रमात् सोग्निं प्रविशेदिति भावः । सौम्येत्यनेन मन्दं मन्दं कथय । अन्यथा हठान्मदागमनश्रवणे हर्षोस्य उन्मस्तको भवेदिति भावः ॥ ११ ॥



**एतच्छ्रुत्वा यमाकारं भजते भरतस्तदा ।**

**स च ते वेदितव्यः स्यात्सर्वं यच्चापि मां प्रति ॥ १२ ॥**

त्वमेव राज्यं पालयेति मयोक्ते भरतस्तदङ्गीकरोति न वेति तदाकारस्त्वया ज्ञातव्य इत्याह – एतच्छ्रुत्वेति ॥ एतत् उपयानं । आकारं मुखप्रसादादिकं । मां प्रति यत् इङ्गितचेष्टादिकम् ॥ १२ ॥



**जित्वा शत्रुगणान्रामः प्राप्य चानुत्तमं यशः ।**

**उपयाति समृद्धार्थः सह मित्रैर्महाबलैः ॥ १३ ॥**

**ज्ञेयाश्च सर्वे वृत्तान्ता भरतस्येङ्गितानि च ।**

**तत्त्वेन मुखवर्णेन दृष्ट्या व्याभाषणेन च ॥ १४ ॥**

जित्वा शत्रुगणानित्यादिश्लोकद्वयमेकान्वयम् ॥ एतच्छ्लोकान्ते इत्युक्त्वेत्यध्याहर्तव्यं । ज्ञेया इति श्लोकेन पूर्वोक्तमेव विशेष्यते । तत्त्वेनेत्यस्य ज्ञेया इत्यनेन संबन्धः । अत्रापि पूर्ववद्राज्यं पालयेति मदुक्तिं भरतः किमङ्गीकरोतीति परीक्षस्वेतिभावः । अन्यथा भरतप्रकृतेः रामप्रकृतेश्च विरुद्धं स्यात् । यावेवमूचतुः । न सर्वे भ्रातरस्तात भवन्ति भरतोपमाः इति यावन्न चरणौ भ्रातुः पार्थिवव्यञ्जनान्वितौ ॥ शिरसा धारयिष्यामि न मे शान्तिर्भविष्यति इति च ॥ १३ – १४ ॥



**सर्वकामसमृद्धं हि हस्त्यश्वरथसंकुलम् ।**

**पितृपैतामहं राज्यं कस्य नावर्तयेन्मनः ॥ १५ ॥**

ननु किं परीक्षणीयं सर्वस्यापि राज्याधिपत्यकाङ्क्षित्वादित्याशङ्क्याह – सर्वेति ॥ पितृपितामहशब्दौ कुलपरम्परोपलक्षकौ । पितृपितामहेभ्य आगतं । उत्तरपद वृद्धिरार्षी । नावर्तयेत् नाकर्षेत् । कस्य भरतादन्यस्यैवेत्यर्थः ॥ १५ ॥



**संगत्या भरतः श्रीमान्रांज्यार्थी चेत्स्वयं भवेत् ।**

**प्रशास्तु वसुधां कृत्स्नामखिलां रघुनन्दनः ॥ १६ ॥**

एवं भरतेङ्गिते ज्ञाते तव किं कर्तव्यमित्यत्राह – संगत्येति । संगत्या अस्मत्संगत्या । यद्यपि पूर्वं सर्वात्मना न राज्यपालनमङ्गीकरोमीत्युक्तं । तथापि चतुर्दशवर्षपर्यन्तं मद्विरहातुरतया मद्दर्शनजहर्षप्रकर्षातिरेकेण त्वमभिषिक्तो भवेति मदुक्तिमङ्गीकरिष्यति किमिति भावः । भरतः मत्प्रीत्यर्थं पूर्वं राज्यभारमङ्गीकृतवान् खलु । स्वयं श्रीमान् स्वाभाविकपारतन्त्र्यश्रीमान् । भवेदित्याशंसायां लिङ् । प्रशास्तु वसुधां कृत्स्नां । तातो मदभिषेकसंभ्रमं न लब्धवान् । अहं तु भरताभिषेकमहोत्सवमनुभवेयं । अतएव ह्ययोध्याकाण्डेपि शनैर्जगाम सापेक्ष इत्युक्तं । भरताभिषेकदर्शनसापेक्ष इत्यर्थः । अखिलां खिलरहितां । समृद्धजनामित्यर्थः । कथमसौ भरणक्षम इत्यत्राह – रघुनन्दन इति । त्रैलोक्यभरणक्षमकुलोद्भूत इत्यर्थः ॥ १६ ॥



**तस्य बुद्धिं च विज्ञाय व्यवसायं च वानर ।**

**यावत्र दूरं याताः स्म क्षिप्रमागन्तुमर्हसि ॥ १७ ॥**

बुद्धिं मत्सन्निधाने कथंचिद्राज्यमङ्गीकरिष्यतीति बुद्धिं व्यवसायं सर्वात्मना नाङ्गीकरिष्यतीति व्यवसायं च ज्ञात्वा अङ्गीकरिष्यति चेदस्माद्देशाद्यावद्दूरं न याताः स्म तावदागन्तुमर्हसि । अन्यथा नागच्छेति भावः । अत एव हनुमानपि तस्य व्यवसायं ज्ञात्वा नागतवानिति ज्ञेयं । केचित्तु भरतभावज्ञोपि रामः सर्वात्मना सुरक्तोपि राज्ञा परीक्षणीय इति लोके राजनीतिप्रवर्तनायैवमतिशङ्कावचनमुक्तवान् । वस्तुतः स्वस्य झटिति गमने भरतस्य हर्ष उन्मस्तको भवेदिति । तस्मात्सत्त्वाय हनुमन्तं प्रेषितवान् । तदाशयज्ञो हनुमानपि रामागमनमुक्त्वा भरतेन सहैवागतवानित्याहुः ॥ १७ ॥



**इति प्रतिसमादिष्टो हनुमान्मारुतात्मजः ।**

**मानुषं धारयन्रूपमयोध्यां त्वरितो ययौ ॥ १८ ॥**

प्रतिसमादिष्टः प्रतिकूलं समादिष्टः । अहृदयं समादिष्ट इत्यर्थः । ययौ यातुमुद्युक्तः ॥ १८ ॥



**अथोत्पपात वेगेन हनुमान्मारुतात्मजः ।**

**गरुत्मानिव वेगेन जिघृक्षन्भुजगोत्तमम् ॥ १९ ॥**

अथ उद्योगानन्तरं । वेगेन जिघृक्षन्नित्यन्वयः ॥ १९ ॥



**लङ्घयित्वा पितृपथं भुजगेन्द्रालयं शुभम् ।**

**गङ्गायमुनयोर्मध्यं सन्निपातमतीत्य च ॥ २० ॥**

**शृङ्गरपुरं प्राप्य गुमासाद्य वीर्यवान् ।**

**स वाचा शुभया हृष्टो हनुमानिदमब्रवीत् ॥ २१ ॥**

**सखा तु तव काकुत्स्थो रामः सत्यपराक्रमः ।**

**सहसीतः ससौमित्रिः स त्वां कुशलमब्रवीत् ॥ २२ ॥**

लङ्घयित्वेत्यादिश्लोकद्वयमेकान्वयम् ॥ पितृपथं स्वपितृपथं । वायुमार्गमित्यर्थः । भुजगेन्द्रालयमिति गङ्गायमुनासंगमविशेषणम् ॥ २० – २२ ॥



**पञ्चमीमद्य रजनीमुषित्वा वचनान्मुनेः ।**

**भरद्वाजाभ्यनुज्ञातं द्रक्ष्यस्यद्यैव राघवम् ॥ २३ ॥**

पञ्चमीं पञ्चमीसंबन्धिनीं । अद्य रजनीं एतां रजनीं । उषित्वा । निर्गतमिति शेषः । भरद्वाजाभ्यनुज्ञातं । प्रातरिति शेषः । अद्यैव अचिरेणैव ॥ २३ ॥



**एवमुक्त्वा महातेजाः संग्रहृष्टतनूरुहः ।**

**उत्पपात महावेगो वेगवान विचारयन् ॥ २४ ॥**

संप्रहृष्टतनूरुहः । सकललोकानन्दकारिरामप्रत्यागमनं मया श्रावयितव्यं लब्धमित्यस्माद्धेतोरिति भावः । महावेगः महावेगस्वभावः । वेगवान् तादात्विकवेगवान् । अविचारयन् मार्गस्थवनगिरिनदीसौन्दर्यादिकमगणयन्निति भावः ॥ २४ ॥



**सोपश्यद्रामतीर्थे च नदीं वालुकिनीं तथा ।**

**गोमतीं तां च सोपश्यद्भीमं सालवनं तथा**

**प्रजाश्च बहुसाहस्राः स्फीताञ्जनपदानपि ॥ २५ ॥**

सोपश्यदित्यादिसार्धश्लोकमेकं वाक्यम् ॥ रामतीर्थं परशुरामतीर्थं । तां प्रसिद्धां । प्रजाः कोसलजनपदस्थाः ॥ २५ ॥



**स गत्वा दूरमध्वानं त्वरितः कपिकुञ्जरः ।**

**आससाद द्रुमान्फुल्लान्नन्दिग्रामसमीपगान् ॥ २६ ॥**

**स्त्रीभिः सैपुत्रैर्वृद्धैश्च रममाणैरलंकृतान् ।**

**सुराधिपस्योपवने यथा चैत्ररथे द्रुमान् ॥ २७ ॥**

स गत्वेत्यादिश्लोकद्वयमेकान्वयम् ॥ फुल्लान् फुल्लपुष्पान् । स्त्रीभिः सपुत्रैर्वृद्धैश्च । स्त्रीवालवृद्धाविशेषेण सर्वेषामानन्दकरत्वादिति भावः । सुराधिपस्य उपवने नन्दनवने चैत्ररथे च स्थितान् द्रुमान् यथा तत्सदृशानित्यर्थः ॥ २६-२७ ॥



**क्रोशमात्रे त्वयोध्यायाश्चीरकृष्णाजिनाम्बरम् ।**

**ददर्श भरतं दीनं कृशमाश्रमवासिनम् ॥ २८ ॥**

क्रोशमात्रे वित्यादिश्लोकपञ्चकमेकान्वयम् ॥ क्रोशमात्रे घटिकाद्वयमात्रे घटिकाद्वयगन्तव्यभूमौ । क्रोशलक्षणमुक्तं ज्यौतिषदर्पणे – यवोदरैरङ्गुलमष्टसंख्यैर्हस्तोङ्गुलैः पङ्गुणितैश्चतुर्भिः । हस्तैश्चतुर्भिर्भवतीह दण्डः क्रोशः सहस्रद्वितयेन तेषां इति । दीनं रामादर्शनेन ॥ २८ ॥



**जटिलं मलदिग्धाङ्गं भ्रातृव्यसनकर्शितम् ।**

**फलमूलाशिनं दान्तं तापसं धर्मचारिणम् ॥ २९ ॥**

दान्तं बहिरिन्द्रियनिग्रहशालिनम् ॥ २९ ॥



**समुन्नतजटाभारं वल्कलाजिनवाससम् ।**

**नियतं भावितात्मानं ब्रह्मर्षिसमतेजसम् ॥ ३० ॥**

समुन्नतजटाभारमिति ॥ पूर्वं जटावत्वोक्तिः अत्र तद्भारस्य समुन्नतत्वोक्तिरिति वैषम्यं । वल्कलाजिनवाससमित्युक्त्तरीयोक्तिः । अतश्चीरकृष्णाजिनाम्बरमित्यनेन न पुनरुक्तिः । नियतं नियतवाचं । भावितात्मानं ध्यातात्मानमिति मनोनियमोक्तिः ॥ ३० ॥



**पादुके ते पुरस्कृत्य शासन्तं वै वसुन्धराम् ।**

**चातुर्वर्ण्यस्य लोकस्य त्रातारं सर्वतो भयात् ॥ ३१ ॥**

ते पूर्वं रामेण दत्ते । चातुर्वर्णस्य चतुर्वर्णरूपस्य । स्वार्थे ष्यञ् । लोकस्य जनस्य ॥ ३१ ॥



**उपस्थितममात्यैश्च शुचिभित्र पुरोहितैः ।**

**बलमुख्यैश्च युक्तैश्च काषायाम्बरधारिभिः ॥ ३२ ॥**

युक्तैः सन्नद्धैः । योगः सन्नहनोपायध्यानसङ्गतियुक्तिषु इत्यमरः ॥ ३२ ॥



**न हि ते राजपुत्रं सं चीरकृष्णाजिनाम्बरम् ।**

**परि भोक्तुं व्यवस्यन्ति पौरा वै धर्मवत्सलम् ॥ ३३ ॥**

भ्रातृवियोगाद्भरतस्य वल्कलादिधारणमस्तु अमात्यादीनां तत् किंनिमित्तमित्याशंक्य तत्र कारणमाह – न हीति ॥ राजपुत्रं भरतं परिवर्जयित्वा भोक्तुं समीचीनवस्त्राभरणादीन्यनुभवितुं न व्यवस्यन्ति व्यवसायं न कुर्वन्ति । अपपरी वर्जने इति परेः कर्मप्रवचनीयसंज्ञा । आचार्याः प्राहुः परि परितो वर्तमाना अपि पौराः । भरतं भोक्तुं अनुभवितुं । द्रष्टुमिति यावत् । न व्यवस्यन्ति व्यवसायं न कुर्वन्ति । तद्दर्शेने निराशा भवन्तीत्यर्थः । तत्र हेतुमाह – राजपुत्रमिति । रामविरहानन्तरक्षणे मृतस्य पुत्रः खल्वयं । अद्य रामानागमने किमयमस्मामिर्लभ्यत इति भावः । हेवन्तरमाह – धर्मवत्सलं धर्मार्थतया स्वात्मत्यागे पितृसदृशमित्यर्थः । चतुर्दशे वर्षे पूर्णेपि रामागमना दर्शनात् प्राणत्यागे व्यवसितं भरतमालोकयतां पौराणां खेदातिशयोनेन श्लोकेन सूच्यते ॥ ३३ ॥



**तं धर्ममिव धर्मज्ञं देहवन्तमिवापरम् ।**

**उवाच प्राञ्जलिर्वाक्यं हनुमान्मारुतात्मजः ॥ ३४ ॥**

**वसन्तं दण्डकारण्ये यं त्वं चीरजटाधरम् ।**

**अनुशोचसि काकुत्स्थं स त्वां कुशलमब्रवीत् ॥ ३५ ॥**

देहवन्तमपरं धर्ममिव स्थितं । द्वितीय इवशब्दो वाक्यालंकारे ॥ ३४-३५ ॥



**प्रियमाख्यामि ते देव शोकं त्यक्ष्यसि दारुणम् ।**

**अस्मिन्मुहूर्ते भ्रात्रा त्वं रामेण सह सङ्गतः ॥ ३६ ॥**

संगतः भविष्यसीति शेषः । अत्रापरिचितत्वाद्भरतं हनुमान्नावन्दत । यद्वा प्राञ्जलिरिति पदं वन्दनपूर्वकाञ्जलिपरं । अथवा भरतदशादर्शनेन प्रियाख्याने क्षणविलम्बेपि प्राणहानिशङ्कया सति कुड्य इति न्यायेन वन्दनोद्देश्यवस्तुनि शीर्यमाणे किं वन्दनेनेति तदुज्जीवकं प्रियाख्यानमेवाकरोत् । यद्वा तद्दशादर्शनेन स्वरूपं विसस्मार ॥ ३६ ॥



**निहत्य रावणं रामः प्रतिलभ्य च मैथिलीम् ।**

**उपयाति समृद्धार्थः सह मित्रैर्महाबलैः ॥ ३७ ॥**

समृद्धार्थ ः संपूर्णमनोरथः ॥ ३७ ॥



**लक्ष्मणश्च महातेजा वैदेही च यशस्विनी ।**

**सीता समग्रा रामेण महेन्द्रेण यथा शची ॥ ३८ ॥**

समग्रा संपूर्णमनोरथा । उपयात इति शेषः ॥ ३८ ॥



**एवमुक्तो हनुमता भरतो भ्रातृवत्सलः ।**

**पपात सहसा हृष्टो हर्षान्मोहं जगाम ह ॥ ३९ ॥**

**ततो मुहूर्तादुत्थाय प्रत्याश्वस्य च राघवः ।**

**हनुमन्तमुवाचेदं भरतः प्रियवादिनम् ॥ ४० ॥**

हृष्टः पपात हर्षान्मोहं जगामहेत्यनेन वार्ताश्रवणमात्रेणैतादृशावस्थे भरते झटिति रामागमने कावस्था भवेदिति ऋषिर्विस्मयते ॥ ३९-४० ॥



**अशोकजैः प्रीतिमयैः कपिमालिङ्ग्य संभ्रमात् ।**

**सिषेच भरतः श्रीमान्विपुलैरास्रबिन्दुभिः ॥ ४१ ॥**

भरतः कपिमालिङ्ग्य । अशोकजैः शोकजभिन्नैः । प्रीतिमयैः आनन्दजैरित्यर्थः । विपुलैः गुरुभिः ॥ ४१ ॥



**देवो वा मानुषो वा त्वमनुक्रोशादिहागतः ।**

**प्रियाख्यानस्य ते सौम्य ददामि ब्रुवतः प्रियम् ॥ ४२ ॥**

**गवां शतसहस्रं च ग्रामाणां च शतं परम् ।**

**सुकुण्डलाः शुभाचारा भार्याः कन्याश्च षोडश ॥ ४३ ॥**

**हेमवर्णाः सुनासोरूः शशिसौम्याननाः स्त्रियः ।**

**सर्वाभरणसंपन्नाः संपन्नाः कुलजातिभिः ॥ ४४ ॥**

देवो वेत्यादिश्लोकत्रयमेकान्वयम् ॥ परिगृहीतमनुष्यदेहेपि हनुमति तेजोविशेषात्संशयः । अनुक्रोशात् दयया प्रियं ब्रुवतस्ते प्रियाख्यानस्य प्रियवचनस्य पारितोषिकत्वेन गवादिकं ददामि । भार्याः भरणार्हाः । कन्याः अनूढाःस्त्रियः ॥ ४२–४४ ॥



**निशम्य रामागमनं नृपात्मजः कपिप्रवीरस्य तदद्भुतोपमम् ॥**

**ग्रहर्षितो रामदिदृक्षयाऽभवत्पुनश्च हर्षादिदमब्रवीद्वचः ॥ ४५ ॥**

रामदिदृक्षया उपलक्षितो भरतः । अद्भुता उपमा यस्य तत् अद्भुतोपमं । निरुपममित्यर्थः । तद्रामगमनं । कपिप्रवीरस्य कपिप्रवरात् निशम्य । नटस्य शृणोतीतिवत्पष्ठी । प्रहर्षितोभवत् ॥ ४५ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टाविंशत्युत्तरशततमः सर्गः ॥ १२८ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने अष्टाविंशत्युत्तरशततमः सर्गः ॥ १२८ ॥**
