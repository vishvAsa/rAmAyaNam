+++
title = "०४७ रामलक्ष्मणविषयकसीताशोकवर्णनम्"
title_english = "047 Seetha s anguish about Rama and Lakshmana"

+++
**श्रीमद्रामायणे वाल्मीकीये आदिकाव्ये युद्धकाण्डे सप्तचत्वारिंशः सर्गः**


<details><summary>विषयाः</summary>

रावणाज्ञया राक्षसीभिस्त्रिजटया सहसीतायाः पुष्पकारोपणपूर्वकं रणाङ्गणप्रापणेन -रामलक्ष्मणदुरवस्थाप्रदर्शनम् ॥ १ ॥ राक्षसभटैरावणनियोगेन लङ्कायांरामलक्ष्मणनियोगो -द्भाषणम् ॥ २ ॥

</details>


**प्रतिप्रविष्टे लङ्कां तु कृतार्थे रावणात्मजे ।**

**राघवं परिवार्यार्ता ररक्षुर्वानरर्षभाः ॥ १ ॥**

अथ सीतायै वीरशयनस्थरामलक्ष्मणप्रदर्शनं सप्तचत्वारिंशे – प्रतिप्रविष्ट इत्यादि ॥ १ ॥

**हनुमानङ्गदो नीलः सुषेणः कुमुदो नलः ।**

**गजो गवाक्षो गवयः शरभो गन्धमादनः ।**

**जाम्बवानृषभः स्कन्धो रम्भः शतबलिः पृथुः ॥ २ ॥**

ये ररक्षुस्तानाह – हनुमानित्यादिना ॥ २ ॥

****

**व्यूढानीकाश्च यत्ताश्च द्रुमानादाय सर्वतः ।**

**वीक्षमाणा दिशः सर्वास्तिर्यगूर्ध्वं च वानराः।**

**तृणेष्वपि च चेष्टत्सु राक्षसा इति मेनिरे ॥ ३ ॥**

**रावणश्चापि संहृष्टो विसृज्येन्द्रजितं सुतम् ।**

**आजुहाव ततः सीतारक्षिणी राक्षसीस्तदा ॥ ४ ॥**

**राक्षस्यस्त्रिजटा चैव शासनात्समुपस्थिताः ।**

**ता उवाच ततो हृष्टो राक्षसी राक्षसाधिपः ॥ ५ ॥**

अन्यान्वानरानाहव्यूढानीकाश्चेति ॥ व्यूढानीकाः कृतव्यूहसेनावन्तः। चेष्टत्सु चेष्टमानेषु ॥ ३ –५ ॥

****

**हताविन्द्रजिताऽऽख्यात वैदेह्या रामलक्ष्मणौ ।**

**पुष्पकं च समारोप्य दर्शयध्वं हतौ रणे ॥ ६ ॥**

आख्यात कथयत ॥ ६ ॥

****

**यदाश्रयादवष्टब्धा नेयं मामुपतिष्ठति ।**

**सोस्या भर्ता सह भ्रात्रा निरस्तो रणमूर्धनि ॥ ७ ॥**

**निर्विशङ्का निरूद्विग्ना निरपेक्षा च मैथिली ।**

**मामुपस्थास्यते सीता सर्वाभरणभूषिता ॥ ८ ॥**

अवष्टब्धा गर्विता । निर्विशङ्का निर्विचारा । निरुद्विग्ना निःशोका । भावे निष्ठा । निरपेक्षा रामः समेष्यतीत्याशारहिता ॥ ७-८ ॥

****

**अद्य कालवशं प्राप्तं रणे रामं सलक्ष्मणम् ।**

**अवेक्ष्य विनिवृत्ताशा चान्यां गतिमपश्यती ॥**

**निरपेक्षा विशालाक्षी मामुपस्थास्यते स्वयम् ॥ ९ ॥**

**तस्य तद्वचनं श्रुत्वा रावणस्य दुरात्मनः ।**

**राक्षस्यस्तास्तथेत्युक्त्वा जग्मुर्वै यत्र पुष्पकम् ॥ १० ॥**

**ततः पुष्पकमादाय राक्षस्यो रावणाज्ञया ।**

**अशोकवनिकास्थां तां मैथिलीं समुपानयन् ॥ ११ ॥**

**तामादाय तु राक्षस्यो भर्तृशोकपराजिताम् ।**

**सीतामारोपयामासुर्विमानं पुष्पकं तदा ॥ १२ ॥**

अद्येत्यादिसार्धश्लोक एकान्वयः ॥ अन्यां गतिं चापश्यती । आगमशासनस्यानित्यत्वान्नुमभावः । अन्यां मत्तोन्यां । गम्यत इति गतिः प्राप्यं । विनिवृत्ताशा रामाद्विनिवृत्तभावा ॥ ९-१२ ॥

****

**ततः पुष्पकमारोप्य सीतां त्रिजटया सह ।**

**जग्मुर्दर्शयितुं तस्यै राक्षस्यो रामलक्ष्मणौ ॥ १३ ॥**

त्रिजटया सह सीतामारोप्य । उभयोरेव विमानारोहणमनुज्ञायेत्यर्थः । पुत्रीत्वान्निपुणतया च त्रिजटाया विमानारोहणानुज्ञा ॥ १३ ॥

****

**रावणोकारयल्लङ्कां पताकाध्वजमालिनीम् ।**

**प्राघोषयत हृष्टश्च लङ्कायां राक्षसेश्वरः ।**

**राघवो लक्ष्मणश्चैव हताविन्द्रजिता रणे ॥ १४ ॥**

**विमानेनापि सीता तु गत्वा त्रिजटया सह ।**

**ददर्श वानराणां तु सर्व सैन्यं निपातितम् ॥ १५ ॥**

**प्रहृष्टमनसश्चापि ददर्श पिशिताशनान् ।**

**वानरांश्चापि दुःखार्तान्रामलक्ष्मणपार्श्वतः ॥ १६ ॥**

इन्द्रजिता रण इत्यनन्तरमितिकरणं बोध्यं ॥ १४–१६ ॥

****

**ततः सीता ददर्शोभौ शयानौ शरतल्पयोः ।**

**लक्ष्मणं चापि रामं च विसंज्ञौ शरपीडितौ ॥ १७ ॥**

**विध्वस्तकवचौ वीरौ विप्रविद्धरासनौ ।**

**सायकैश्छिन्नसर्वाङ्गौ शरस्तम्बमयौ क्षितौ ॥ १८ ॥**

ततः सीतेत्यादिश्लोकद्वयं ॥ विप्रविद्धशरासनौ भ्रष्टचापौ । सायकैश्छिन्नसर्वाङ्गौ अतएव शरस्तम्बमयौ शरगुल्ममयौ । स्तम्बः समूह इत्येके । क्षितौ शरतल्पयोः शयानाविति संबन्धः ॥ १७-१८ ॥

****

**तौ दृष्ट्वा भ्रातरौ तत्र वीरौ सा पुरुषर्षभौ ।**

**शयानौ पुण्डरीकाक्षौ कुमाराविव पावकी ॥ १९ ॥**

**शरतल्पगतौ वीरौ तथाभूतौ नरर्षभौ ।**

**दुःखार्ता सुभृशं सीता सुचिरं विललाप ह ॥ २० ॥**

**भर्तारमनवद्याङ्गी लक्ष्मणं चासितेक्षणा ।**

**प्रेक्ष्य पांसुषु वेष्टन्तौ रुरोद जनकात्मजा ॥ २१ ॥**

तावित्यादिश्लोकद्वयं ॥ पावकी पावकपुत्रौ स्कन्दविशाखौ । अत्रोत्तरो वीरशब्दः कुमारावित्यस्य विशेषणं ॥ १९-२१ ॥

****

**सा बाष्पशोकाभिहता समीक्ष्य तौ भ्रातरौ देवसमप्रभावौ ।**

**वितर्कयन्ती निधनं तयोः सा दुःखान्विता वाक्यमिदं जगाद ॥ २२ ॥**

सेति अत्र वीक्षणगदरूपक्रियाभेदात्तच्छब्दद्वयं ॥ २२ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तचत्वारिंशः सर्गः ॥ ४७ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने सप्तचत्वारिंशः सर्गः ॥ ४७ ॥**
