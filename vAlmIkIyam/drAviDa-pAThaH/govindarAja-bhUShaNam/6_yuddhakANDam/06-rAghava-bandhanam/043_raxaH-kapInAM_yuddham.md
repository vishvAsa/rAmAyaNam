+++
title = "०४३ रक्षः-कपीनां युद्धम्"
title_english = "043 The duels arose between the monkeys and demons"

+++
**श्रीमद्रामायणे वाल्मीकीये आदिकाव्ये युद्धकाण्डे त्रिचत्वारिंशः सर्गः**


<details><summary>विषयाः</summary>

वानरराक्षसानांद्वन्द्वयुद्धम् ॥ १ ॥

</details>


**युध्यतां तु ततस्तेषां वानराणां महात्मनाम् ।**

**रक्षसां संबभूवाथ बलकोपः सुदारुणः ॥ १ ॥**

अथ द्वन्द्वयुद्धं वर्णयति त्रिचत्वारिंशे – युध्यतां वित्यादि ॥ वानराणां युध्यतां वानरेषु युध्यमानेषु । बलकोपः सेनायाः कोपः । बलेत्यविभक्तिकनिर्देशः ॥ १ ॥



**ते हयैः काञ्चनापीडैर्ध्वजैश्वाग्निशिखोपमैः ।**

**रथैश्चादित्यसंकाशैः कवचैथ मनोरमैः ॥ २ ॥**

**निर्ययू राक्षसव्याघ्रा नादयन्तो दिशो दश ।**

**राक्षसा भीमकर्माणो रावणस्य जयैषिणः ॥ ३ ॥**

**वानराणामपि चमूर्बृहती जयमिच्छताम् ।**

**अभ्यधावत तां सेनां रक्षसां कामरूपिणाम् ॥ ४ ॥**

**एतस्मिन्नन्तरे तेषामन्योन्यमभिधावताम् ।**

**रक्षसां वानराणां च द्वन्द्वयुद्धमवर्तत ॥ ५ ॥**

**अङ्गदेनेन्द्रजित्सार्धं वालिपुत्रेण राक्षसः ।**

**अयुध्यत महातेजास्त्र्यम्बकेण यथाऽन्तकः ॥ ६ ॥**

ते हयैरित्यादिश्लोकद्वयमेकान्वयम् ॥ काञ्चनापीडैः स्वर्णमयशेखरैः । हयैरित्याद्युपलक्षणे तृतीया । राक्षसव्याघ्राः राक्षसश्रेष्ठाः । राक्षसश्रेष्ठवेपि जात्यन्तरत्वं संभवतीति राक्षसा इत्युक्तम् ॥ २ – ६ ॥



**प्रजङ्घेन च संपातिर्नित्यं दुर्मर्षणो रणे ।**

**जम्बुमालिनमारब्धो हनुमानपि वानरः ॥ ७ ॥**

**संगतः सुमहाक्रोधो राक्षसो रावणानुजः ।**

**समरे तीक्ष्णवेगेन मित्रघ्नेन विभीषणः ॥ ८ ॥**

**तपनेन गजः सार्धं राक्षसेन महाबलः ।**

**निकुम्भेन महातेजा नीलोपि समयुध्यत ॥ ९ ॥**

**वानरेन्द्रस्तु सुग्रीवः प्रघसेन समागतः ।**

**संगतः समरे श्रीमान्विरूपाक्षेण लक्ष्मणः ॥ १० ॥**

दुर्मर्षणः दुःसहः । प्रजङ्घो राक्षसः । संपातिः विभीषणसचिवः । आरब्धः हन्तुमिति शेषः ॥ ७-१० ॥



**अग्निकेतुश्च दुर्घर्षो रश्मिकेतुश्च राक्षसः ।**

**सुप्तघ्नो यज्ञकोपश्च रामेण सह संगताः ॥ ११ ॥**

अनिकेतुरिति । सुप्तध्नयज्ञकोपौ चेति वापाठः ॥ ११ ॥



**वज्रमुष्टिस्तु मैन्देन द्विविदेनाशनिप्रभः ।**

**राक्षसाभ्यां सुघोराभ्यां कपिमुख्यौ समागतौ ॥ १२ ॥**

राक्षसाभ्यां वज्रमुष्टवशनिप्रभाभ्यां कपिमुख्यौ मैन्दद्विविदौ । अनेन परस्परसंगतिरुक्ता ॥ १२ ॥



**वीरः प्रतपनो घोरो राक्षसो रणदुर्धरः ।**

**समरे तीक्ष्णवेगेन नलेन समयुध्यत ॥ १३ ॥**

**धर्मस्य पुत्रो बलवान्सुषेण इति विश्रुतः ।**

**स विद्युन्मालिना सार्धमयुध्यत महाकपिः ॥ १४ ॥**

रणदुर्धरः रणे दुनिग्रहः ॥ १३–१४ ॥



**वानराचापरे भीमा राक्षसैरपरैः सह ।**

**द्वन्दं सैमीयुर्वहुधा युद्धाय बहुभिः सह ॥ १५ ॥**

द्वन्द्वं द्वन्द्वत्वं । बहुधा युद्धाय शस्त्रास्त्रबाहुचरणप्रभृ तिभिर्युद्धाय । बहुभिरितिराक्षसविशेषणाद्वानराश्चेयत्रापि बहव इति विशेषणं विज्ञेयम् ॥ १५ ॥



**तत्रासीत्सुमहद्युद्धं तुमुलं रोमहर्षणम् ।**

**रक्षसां वानराणां च वीराणां जयमिच्छताम् ॥ १६ ॥**

तुमुलं व्याकुलम् ॥ १६ ॥



**हरिराक्षसदेहेभ्यः प्रभूताः केशशाद्वलाः ।**

**शरीरसंघाटवहाः प्रसस्रुः शोणितापगाः ॥ १७ ॥**

केशशाद्बलाः केशैः शाद्बलवत्यः । संघाटः काष्ठसंचयः ॥ १७ ॥



**आजघानेन्द्रजित्क्रुद्धो वज्रेणेव शतक्रतुः ।**

**अङ्गदं गदया वीरं शत्रुसैन्यविदारणम् ॥ १८ ॥**

**तस्य काञ्चनचित्राङ्गं रथं साश्वं ससारथिम् ।**

**जघान समरे श्रीमानङ्गदो वेगवान्कपिः ॥ १९ ॥**

**संपातिस्तु त्रिभिर्बाणैः प्रजङ्घेन समाहतः ।**

**निजघानाश्वकर्णेन प्रजङ्गं रणमूर्धनि ॥ २० ॥**

आजघान ताडयामास ॥ १८-२० ॥



**जम्बुमाली रथस्थस्तु रथशक्त्या महाबलः ।**

**बिभेद समरे क्रुद्धो हनूमन्तं स्तनान्तरे ॥ २१ ॥**

रथशक्त्या रथ एव सदा वर्तमानया शक्त्या ॥ २१ ॥



**तस्य तं रथमास्थाय हनूमान्मारुतात्मजः ।**

**प्रममाथ तलेनाशु सह तेनैव रक्षसा ॥ २२ ॥**

आस्थाय आरुह्य ॥ २२ ॥



**नदन्प्रतपंनो घोरो नलं सोप्यन्वधावत ॥ २३ ॥**

नदन्नित्यर्धमेकं वाक्यम् ॥ २३ ॥



**नलः प्रतपनस्याशु पातयामास चक्षुषी ।**

**भिन्नगात्रः शरैस्तीक्ष्णैः क्षिप्रहस्तेन रक्षसा ॥ २४ ॥**

रक्षसा प्रतपनेन । भिन्नगात्र इत्यस्य पूर्वेणान्वयः ॥ २४ ॥



**ग्रसन्तमिव सैन्यानि प्रघसं वानराधिपः ।**

**सुग्रीवः सप्तपर्णेन निर्बिभेद जघान च ॥ २५ ॥**

**\[प्रपीड्य शरवर्षेण राक्षसं भीमदर्शनम् ।**

**निजघान विरूपाक्षं शरेणैकेन लक्ष्मणः ॥ २६ ॥ \]**

**अग्निकेतुश्च दुर्धर्षो रश्मिकेतुश्च राक्षसः ।**

**सुप्तघ्नो यज्ञकोपश्च रामं निर्बिभिदुः शरैः ॥ २७ ॥**

सप्तपर्णेन सप्तपर्णवृक्षेण ॥ २५–२७ ॥



**तेषां चतुर्णां रामस्तु शिरांसि निशितैः शरैः ।**

**क्रुद्धचतुर्भिचिच्छेद घोरैरग्निशिखोपमैः ॥ २८ ॥**

अग्निशिखोपमैः अग्निज्वालोपमैः ॥ २८ ॥



**वज्रमुष्टिस्तु मैन्देन मुष्टिना निहतो रणे ।**

**पपात सरथः साश्वः पुराट्ट इव भूतले ॥ २९ ॥**

**निकुम्भस्तु रणे नीलं नीलाञ्जनचयप्रभम् ।  
निर्बिभेद शरैस्तीक्ष्णैः करैर्मेघमिवांशुमान् ॥ ३० ॥**

पुराट्ट पुरवलभिः ॥ २९-३० ॥



**पुनः शरशतेनाथ क्षिग्रहस्तो निशाचरः ।**

**बिभेद समरे नीलं निकुम्भः प्रजहास च ॥ ३१ ॥**

क्षिप्रहस्तः क्षित्रकारिहस्तः । निकुम्भः प्रजहास चेति पाठः सम्यक् ॥ ३१ ॥



**तस्यैव रथचक्रेण नीलो विष्णुरिवाहवे ।**

**शिरश्चिच्छेद समरे निकुम्भस्य च सारथेः ॥ ३२ ॥**

**वज्राशनिसमस्पर्शो द्विविदोप्यशनिप्रभम् ।**

**जघान गिरिशृङ्गेण मिषतां सर्वरक्षसाम् ॥ ३३ ॥**

**द्विविदं वानरेन्द्रं तु नगयोधिनमाहवे ।**

**शरैरशनिसंकाशैः स विव्याधाशनिप्रभः ॥ ३४ ॥**

**स शरैरैतिविद्धाङ्गो द्विविदः क्रोधमूच्छितः ।**

**सालेन सरथं साश्वं निजधानाशनिप्रभम् ॥ ३५ ॥**

**विद्युन्माली रथस्थस्तु शरैः काञ्चनभूषणैः ।**

**सुषेणं ताडयामास ननाद च मुहुर्मुहुः ॥ ३६॥**

**तं रथस्थमथो दृष्ट्वा सुषेणो वानरोत्तमः ।**

**गिरिशृङ्गेण महता रथमाशु न्यपातयत् ॥ ३७ ॥**

शिरश्चिच्छेद सारथेरित्यनन्तरं वज्राशनिसमस्पर्श इति श्लोकः । ततो द्विविदं वानरेन्द्रं त्विति श्लोकः ॥ ३२ – ३७ ॥



**लाघवेन तु संयुक्तो विद्युन्माली निशाचरः ।**

**अपक्रम्य रथात्तूर्णं गदापाणिः क्षितौ स्थितः ॥ ३८ ॥**

अपक्रम्य अवप्लुत्य ॥ ३८ ॥



**ततः क्रोधसमाविष्टः सुषेणो हरिपुङ्गवः ।**

**शिलां सुमहतीं गृह्य निशाचरमभिद्रवत् ॥ ३९ ॥**

**तमापतन्तं गदया विद्युन्माली निशाचरः ।**

**वक्षस्यभिजघानाशु सुषेणं हरिसत्तमम् ॥ ४० ॥**

अभिद्रवत् अभ्यद्रवत् ॥ ३९-४० ॥



**गदाप्रहारं तं घोरमचिन्त्य लवगोत्तमः ।**

**तां शिलां पातयामास तस्योरसि महामृधे ॥ ४१ ॥**

**शिलाप्रहाराभिहतो विद्युन्माली निशाचरः ।**

**निष्पिष्टहृदयो भूमौ गतासुर्निपपात ह ॥ ४२ ॥**

अचिन्त्य अचिन्तयित्वा ॥ ४१ – ४२ ॥



**एवं तैर्वानरैः शूरैः शूरास्ते रजनीचराः ।**

**द्वन्द्वे विमृदितास्तत्र दैत्या इव दिवौकसैः ॥ ४३ ॥**

दिवौकसैरित्यकारान्तत्वमार्षम् ॥ ४३ ॥



**भैग्नैः खङ्गैर्गदाभिश्च शक्तितोमैरपट्टिशैः ।**

**अपविद्धैश्च भिन्नैश्च रथैः सांग्रामिकैर्हयैः ॥ ४४ ॥**

**निहतैः कुञ्जरैर्मत्तैस्तथा वानरराक्षसैः ।**

**चक्राक्षयुगदण्डैश्च भग्नैर्धरणिसंश्रितैः ।**

**बभूवायोधनं घोरं गोमायुगणसंकुलम् ॥ ४५ ॥**

भग्नैरित्यादि सार्धश्लोकद्वयमेकान्वयम् ॥ अपविद्धैरिति रथविशेषणं । भिन्नैरिति हयविशेषणं । सांग्रामिकैः संग्रामे साधुभिः । अक्षं चक्ररन्ध्रं । युगदण्डः अश्वबन्धनदण्डः ॥ ४४ – ४५ ॥



**कबन्धानि समुत्पेतुर्दिक्षु वानररक्षसाम् ।**

**विमर्दे तुमुले तस्सिन्देवासुररणोपमे ॥ ४६ ॥**

कबन्धानि शिरोहीनशरीराणि । विमर्दे युद्धे ॥ ४६ ॥



**विदार्यमाणा हरिपुङ्गवैस्तदा निशाचराः शोणितदिग्धगात्राः ॥**

**पुनः सुयुद्धं तरसा समास्थिता दिवाकरस्यास्तमयाभिकाङ्क्षिणः ॥ ४७ ॥**

दिवाकरस्येति । रात्रौ राक्षसानां बलाधिक्यादितिभावः ॥ ४७ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिचत्वारिंशः सर्गः ॥ ४३ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने त्रिचत्वारिंशः सर्गः ॥ ४३ ॥**
