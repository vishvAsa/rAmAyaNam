+++
title = "०३३ सीता-सरमासंवादः"
title_english = "033 Sarama restores confidence to Seetha"

+++
**श्रीमद्रामायणे वाल्मीकीये आदिकाव्ये युद्धकाण्डे** **त्रयस्त्रिंशः सर्गः**


<details><summary>विषयाः</summary>

माया कल्पितशिरोदर्शनेनदूयमानांसीतांप्रति विभीषणभार्ययासरमया हेतूपन्यासेनसमाश्वासनम् ॥ १ ॥

</details>


**सीतां तु मोहितां दृष्ट्वा सरमा नाम राक्षसी** **।  
आससादाथ** **वैदेहीं प्रियां प्रणयिनी सखी** **॥** **१** **॥**

**मोहितां राक्षसेन्द्रेण सीतां परमदुःखिताम् ।**

**आश्वासयामास तदा सरमा मृदुभाषिणी ॥** **२** **॥**

अथ सरमा सीतां समाश्वासयति त्रयस्त्रिंशे सीतामिति ॥ मोहितां रामविषयविपरीतज्ञानवतीं । सरमा विभीषणभार्या । प्रणयिनीं स्नेहवतीम् ॥ १ – २ ॥



**सा हि तत्र कृता मित्रं सीतया रक्ष्यमाणया** **।  
रक्षन्ती रावणादिष्टा सानुक्रोशा दृढव्रता** **॥** **३** **॥**

ननु राक्षस्यास्तस्याः कथं सख्यमाश्वासनं वेत्यत्राह—सा हीति ॥ हि यस्माद्रावणादिष्टा रक्षन्ती सा आत्मना रक्ष्यमाणया मित्रं सखी कृता । अत इत्यर्थः । रक्षन्ती । तत्रतत्रावसरे सीताया योगक्षेमविधानं कुर्वतीत्यर्थः । रावणादिष्टा योगक्षेमे रावणेनादिष्टा । सानुक्रोशा सदया । अनेन सख्यकरणे हेतुरुक्तः । दृढव्रता दृढप्रतिज्ञा । अनेन सख्यस्याप्रच्युतिर्दर्शिता ॥ ३ ॥



**सा ददर्श सखीं सीतां सरमा नष्टचेतनाम्** **।  
उपावृत्योत्थितां ध्वस्तां वडवामिव पांसुलाम्** **॥** **४** **॥**

आसादनानन्तरं तदवस्थादर्शनमाह – सेति ॥ नष्टचेतनां विपरीतज्ञानवतीं । उपावृत्य लुठित्वा । ध्वस्तां धूल्युपहतां । बडवां अश्वस्त्रियं । पांसुलां पांसुमतीम् ॥ ४ ॥



**तां समाश्वासयामास सखीस्नेहेन सुव्रता** **॥** **५** **॥**

तामिति पूर्वं करस्पर्शादिना समाश्वासनमुक्तं । इदानीं रावणवृत्तान्तप्रदर्शनेनेति ज्ञेयम् ॥ ५ ॥



**समाश्वसिहि वैदेहि माभूत्ते मनसो व्यथा ।  
उक्ता यद्रावणेन त्वं प्रत्युक्तं च स्वयं त्वया** **।**

**सखीस्नेहेन तद्भीरु मया सर्वं प्रतिश्रुतम्** **॥** **६** **॥**

स्वयं साक्षात् । प्रत्युक्तं प्रलापरूपं । सखीस्वेहेन सखीविषयस्नेहेन । प्रतिश्रुतं । प्रतिरुपसर्गमात्रम् ॥ ६ ॥

**  
लीनया गगने** **शून्ये** **भयमुत्सृज्य रावणात्** **।  
तव हेतोर्विशालाक्षि न हि मे जीवितं प्रियम्** **॥** **७** **॥**

तदानीमसन्निहितया त्वया कथं श्रुतमित्यत्राह – लीनयेति ॥ लीनया छन्नया । गगने कुत्रचित्तरुरन्ध्रे । गहन इति पाठे आवृत इत्यर्थः । शून्ये निर्जने । कथं घोराद्रावणाद्भयं त्यक्तं तत्राह – तवेति । तव हेतोः त्वन्निमित्तं । मे जीवितमपि न प्रियं । तत्र हेतुर्विशालाक्षीति । तव नयनसौन्दर्य पश्यन्त्या मे कथं त्वत्पीडा सोढव्येति भावः । ननुविभीषणभार्या कथं सीतारक्षणे रावणेन नियोगा । नियोगे वा कथं तस्याः रावणभयाद्रूढावस्थानं । उच्यते । विभीषणावस्थानकाले सीतायोगक्षेमपरामर्शायान्तरङ्गभूता सरमा नियुक्ता । तन्निर्गमनादिदानीमन्तरङ्गवार्ताश्रवणे भीतासीदिति न विरोधः । नियोगश्च दासीमुखेन । अदर्शनं च स्रुषात्वादिति बोध्यं । अन्येयं सरमेयेके ॥ ७ ॥



**स सम्भ्रान्तश्च निष्क्रान्तो यत्कृते राक्षसाधिपः** **।  
तच्च मे विदितं सर्वमभिनिष्क्रम्य मैथिलि** **॥** **८** **॥**

मे मया । यत्कृते यन्निमित्तं । अभिनिष्क्रम्य बहिर्निर्गम्य ॥ ८ ॥



**न शक्यं सौप्तिकं कर्तुं रामस्य विदितात्मनः** **।  
वधश्च पुरुषव्याघ्रे तस्मिन्नेवोपपद्यते** **॥** **९** **॥**

मा भूदस्मदवगमः उपपत्तिश्च तत्र नास्तीत्याह – न शक्यमिति ॥ सौप्तिकं सुप्तौ मरणं । न केवलमशक्यत्वं रामस्य पुरुषधौरेयतया वधयोग्यतापि नास्तीत्याह-वधश्चेति ॥ ९ ॥



**न** **त्वेव वानरा हन्तुं शक्याः पादपयोधिनः** **।  
सुरा देवर्षभेणेव रामेण हि सुरक्षिताः** **॥** **१०** **॥**

एवं वानरवधोप्यनुपपन्न इत्याह – न त्विति ॥ स्वबलाद्रामबलाच्च न वानरा हन्तुं शक्या इत्यर्थः ॥ १० ॥



**दीर्घवृत्तभुजः श्रीमान्महोरस्कः प्रतापवान्** **।  
धन्वी संहननोपेतो धर्मात्मा भुवि विश्रुतः** **॥** **११** **॥**

**विक्रान्तो रक्षिता नित्यमात्मनश्च परस्य च** **।  
लक्ष्मणेन सह भ्रात्रा कुशली नयशास्त्रवित्** **॥** **१२** **॥**

न केवलं बलादिना सौभाग्यलक्षणादिभिरप्यतदर्हो राम इत्याह श्लोकत्रयेण – दीर्घेत्यादिना ॥ श्रीमान् कान्तिमान् । प्रतापवान् तेजिष्ठः । संहननोपेतः शोभनावयवसंस्थानः । लक्ष्मणेन सह रक्षितेत्यन्वयः ॥ ११ – १२ ॥



**हन्ता परबलौघानामचिन्त्यबलपौरुषः** **।  
न हतो राघवः श्रीमान्सीते शत्रुनिबर्हणः** **॥** **१३** **॥**

श्रीमान् विजयश्रीमान् ॥ १३ ॥



**अयुक्तबुद्धिकृत्येन सर्वभूतविरोधिना** **।  
इयं प्रयुक्ता रौद्रेण माया मायाविदा त्वयि** **॥** **१४** **॥**

कथं तर्हि शिरःप्रभृतिप्रापणं तन्नाह – अयुक्तेति ॥ अयुक्तबुद्धिकृत्येन अनर्हबुद्धिव्यापारेण । मायाशिरोदर्शनबुद्धेस्तत्कृत्यस्य चात्मलाघवहेतुत्वादितिभावः ॥ १४ ॥



**शोकस्ते विगतः सर्वः कल्याणं त्वामुपस्थितम्** **।  
ध्रुवं त्वां भजते लक्ष्मीः प्रियं प्रीतिकरं शृणु** **॥** **१५** **॥**

भजते भविष्यत्सामीप्ये लट्प्रयोगः । प्रियं प्रियवचनम् ॥ १५ ॥



**उत्तीर्य सागरं रामः सह वानरसेनया** **।  
संनिविष्टः समुद्रस्य तीरमासाद्य दक्षिणम्** **॥** **१६** **॥**

सन्निविष्टः स्थितः ॥ १६ ॥



**दृष्टो मे परिपूर्णार्थः काकुत्स्थः सहलक्ष्मणः** **।  
स** **हि** **तैः सागरान्तस्थैर्बलैस्तिष्ठति रक्षितः** **॥** **१७** **॥**

सागरान्तस्यैः सागरतीरस्थैः ॥ १७ ॥



**अनेन प्रेषिता ये च राक्षसा लघुविक्रमः** **।  
राघवस्तीर्ण इत्येवं प्रवृत्तिस्तैरिहाहृता** **॥** **१८** **॥**

तीर्णः तीर्णवान् । प्रवृत्तिर्वार्ता ॥ १८ ॥



**स तां श्रुत्वा विशालाक्षि प्रवृत्तिं राक्षसाधिपः** **।  
एष मन्त्रयते सर्वैः सचिवैः सह रावणः** **॥** **१९** **॥**

एष मन्त्रयत इति सान्निध्यद्योतनाय ॥ १९ ॥



**इति ब्रुवाणा सरमा राक्षसी सीतया सह ।  
सर्वोद्योगेन सैन्यानां शब्दं शुश्राव भैरवम्** **॥** **२०** **॥**

सीतया सह शुश्रावेत्यन्वयः । सर्वोद्योगेन सर्वप्रयत्नेन । जनितमिति शेषः । शब्द सिंहनादम् ॥ २० ॥



**दण्डनिर्घातवादिन्याः श्रुत्वा भेर्या महास्वनम्** **।  
उवाच सरमा सीतामिदं मधुरभाषिणी** **॥** **२१** **॥**

दण्डनिर्घातवादिन्याः दण्डाहत्या शब्दायमानायाः ॥ २१ ॥



**संनाहजननी ह्येषा भैरवा भीरु भेरिका** **।  
भेरीनादं च गम्भीरं शृणु तोयदनिस्वनम्** **॥** **२२** **॥**

भेरिका ताड्यत इति शेषः । तोयदुनिस्वनं तोयदनिस्वनतुल्यम् ॥ २२ ॥



**कल्प्यन्ते मत्तमातङ्गा युज्यन्ते रथवाजिनः** **।**

**हृष्यन्ते तुरगारूढाः प्रासहस्ता सहस्रशः ॥** **२३** **॥**

कल्प्यन्ते आकल्प्यन्ते । अयन्त इत्यर्थः । युज्यन्ते रथवाजिनः । रथेषु वाजिनो युज्यन्त इत्यर्थः । रथेत्यविभक्तिकनिर्देशो वा । हृष्यन्ते हर्षव्यापारं कुर्वन्ति ॥ २३ ॥

**  
तत्र तत्र च संनद्धाः सम्पतन्ति पदातयः** **।**

**आपूर्यन्ते राजमार्गाः सैन्यैरद्भुतदर्शनैः** **।  
वेगवद्भिर्नदद्भिश्च तोयौघैरिव सागरः** **॥** **२४** **॥**

तत्रतत्रेति सार्धश्लोकः ॥ संपतन्ति सङ्घीभवन्ति । सैन्यैः सेनासमवेतरथगज -तुरगपदातिभिः । अद्भुतदर्शनैः अलंकारविशेषैरिति शेषः । वेगवद्भिर्नदद्भिश्चेति पाठः ॥ २४ ॥



**शास्त्राणां च प्रसन्नानां चर्मणां वर्मणां तथा** **।  
रथवाजिगजानां च भूषितानां च रक्षसाम्** **॥** **२५** **॥**

**\[ संभ्रमो रक्षसामेष हृषितानां तरस्विनाम् । \]**

**प्रभां विसृजतां पश्य नानावर्णां समुत्थिताम्** **।  
वनं निर्दहतो धर्मे यथा** **रूपं विभावसोः** **॥** **२६** **॥**

शस्त्राणामित्यादिश्लोकद्वयम् ॥ प्रसन्नानां निर्मलानां । चर्मणां फलकानां । भूषितानां अतएव प्रभां विसृजतां उत्पादयतां । उत्थितां ऊर्ध्वं प्रसृतां । रूपं तेजः । नानौषधीवनदाहेन नानावर्णत्वं सिद्धं । पश्येत्यत्रापि प्रभैव कर्म । यद्वा विसृज तामिति च्छेदः । तां प्रसिद्धां प्रभां पश्य । विसृज शोकमिति शेषः ॥ २५-२६ ॥



**घण्टानां शृणु निर्घोषं रथानां शृणु निस्वनम्** **।  
हयानां हेषमाणानां शृणु तूर्यध्वनिं यथा** **॥** **२७** **॥**

घण्टानां गजघण्टानां । रथानां निस्वनं । नेमिसंघट्टनजं । हेषं आणानामिति च्छेदः । आङ्पूर्वात् अण शब्दे इत्यस्माद्धातोः पचाद्यच् । आणानां शब्दायमानानां । हेषं शब्दं । स्त्रीलिङ्गाभावः आर्षः । निस्वनमिति वा अनुवर्त्यते । तूर्यध्वनियथा तूर्यध्वनिमिव ॥ २७ ॥



**उद्यतायुधहस्तानां राक्षसेन्द्रानुयायिनाम्** **।  
सम्भ्रमो रक्षसामेष तुमुलो लोमहर्षणः** **॥** **२८** **॥**

संभ्रमः सन्नाहः । तुमुलः सान्द्रः । दृश्यत इति शेषः ॥ २८ ॥



**श्रीस्त्वां भजति शोकघ्नी रक्षसां भयमागतम्** **॥** **२९** **॥**

ध्रुवं त्वां भजते लक्ष्मीरित्युपक्रान्तमुपसंहरति — श्रीरिति ॥ शोकन्नी श्रीः विजयलक्ष्मीः भजति । भविष्यत्सामीप्ये लट्प्रयोगः ॥ २९ ॥

**  
रामः कमलपत्राक्षोदैत्यानामिव वासवः** **।**

**वनिर्जित्य जितक्रोधस्त्वामचिन्त्यपराक्रमः** **।  
रावणं समरे हत्वा भर्ता त्वाधिगमिष्यति** **॥** **३०** **॥**

राम इत्यादिसार्धश्लोक एकान्वयः । कमलपत्राक्षः । श्रीर्न त्यजति रक्ताक्षं इति सामुद्रिकोत्तरीत्याऽवश्यं श्रीरुपतिष्ठति । तत्रापि श्रेष्ठे तत्रापि चक्षुषी इति नयनसौभाग्यलक्षणमव्यभिचारीति भावः । न केवलं सौभाग्यलक्षणेन श्रीः प्रभावादपीत्याह अदैत्यानामिति । अदैत्यानां देवानां मध्ये । वासव इव स्थितः । सर्वश्रेष्ठ इत्यर्थः । अचिन्त्यपराक्रमः एकेन शरेण मरुकान्तारवासिसकलदस्युवारणादप्रमेयपराक्रमः । तर्हि तादृशः किमिदानीं विलम्बत इत्यत्राह – जितक्रोध इति । रावणस्याभिमुखमनागमनात् क्रोधावकाशमलभमानास्तिष्ठतीति भावः। दैत्यानामिति द्वितीयार्थे षष्ठी वा । दैत्यान् वासव इव रावणं समरे हत्वा विनिर्जित्य शत्रुगृहादपनीय । त्वामभिगमिष्यतीति योजना ॥ ३० ॥



**विक्रमिष्यति रक्षःसु भर्ता ते सहलक्ष्मणः** **।  
यथा शत्रुषु शत्रुघ्नो विष्णुना सह वासवः** **॥** **३१** **॥**

विष्णुना उपेन्द्रेण ॥ ३१ ॥



**आगतस्य हि रामस्य क्षिप्रमङ्कगतां सतीम्** **।  
अहं द्रक्ष्यामि सिद्धार्थां त्वां शत्रौ विनिपातिते** **॥** **३२** **॥**

एवं शंसन्त्यास्ते किं फलं तत्राह आगतस्येति ॥ चिरप्रवासादागतस्य दयितादर्शने कोपि विकासो भवेत्स मया द्रष्टव्य इति भावः ॥ ३२ ॥



**अश्रूण्यानन्दजानि त्वं वर्तयिष्यसि शोभने** **।  
समागम्य परिष्वक्ता तस्योरसि महोरसः** **॥** **३३** **॥**

महोरस इत्यत्र समासान्तविधेरनित्यत्वात् कबभावः । समागम्य परिष्वज्य स्थितस्य तस्योरसि अश्रूणि वर्तयिष्यसीति योजना ॥ ३३ ॥



**अचिरान्मोक्ष्यते सीते देवि ते जघनं गताम्** **।  
धृतामेतां बहून्मासान्वेणीं रामो महाबलः** **॥** **३४** **॥**

जघनं गतां नितम्बावलम्बिनीं । बहून्मासान् धृतां बहुमासैर्वृतां । अत्यन्तसंयोगेद्वितीया । रामवियोगात्प्रभृति बद्धामेतां वेणीं । मोक्ष्यते मोक्षयिष्यति । आर्षमात्मनेपदम् ॥ ३४ ॥



**तस्य दृष्ट्वा मुखं देवि पूर्णचन्द्रमिवोदितम्** **।  
मोक्ष्यसे शोकजं वारि निर्मोकमिव पन्नगी** **॥** **३५** **॥**

निर्मोकं त्वचं । निर्मोकदृष्टान्तेन शोकाश्रुणो निःशेषनिवृत्तिरुच्यते । अश्रुमूलं शोकं त्यक्ष्यसीति भावः ॥ ३५ ॥



**रावणं समरे हत्वा नचिरादेव मैथिलि** **।  
त्वया समग्रं प्रियया सुखार्हो लप्स्यते सुखम्** **॥** **३६** **॥**

समग्रः संपूर्णमनोरथः ॥ ३६ ॥



**समागता त्वं** **वीर्येण मोदिष्यसि महात्मना** **।  
सुवर्षेण समायुक्ता यथा सस्येन मेदिनी** **॥** **३७** **॥**

सस्येन समायुक्ता मेदिनी सुवर्षेण यथा तथा महात्मना रामेण समायुक्ता त्वं वीर्येण तच्छौर्येण । मोदिष्यसि ॥ ३७ ॥





**गिरिवरमभितोऽनुवर्तमानो** **हय इव मण्डलमाशु यः करोति** **।  
तमिह शरणमभ्युपेहि देवं** **दिवसकरं प्रभवो ह्ययं प्रजानाम्** **॥** **३८** **॥**

अथानिष्टनिवारणाय । इष्टप्राप्तये च सूर्यनमस्कारं विदधाति – गिरिवरमिति ॥ यः देवः गिरिवरं मेरुं । अभितः परितः । अमितः परितः— इत्यादिना द्वितीया । अनुवर्तमानः आनुकूल्येन चरन् । प्रादक्षिण्येन चरन्नित्यर्थः । हयोश्व इव मण्डलं मण्डलगतिं आशु त्रिंशन्मुहूर्तेनैव करोति । देवं द्योतमानं । दिवसकरं शरणं रक्षणं । अभ्युपेहि गच्छ । वरणीयत्वे हेतुमाह – प्रभव इति । अयं दिवसकरः । प्रजानां देवतिर्यङ्मनुष्यस्थावराणां । प्रभवः कारणं । हिः प्रसिद्धौ । वर्षादिद्वारा जगदाप्यायक इत्यर्थः । अग्नौ प्रास्ताहुतिः सम्यगादित्यमुपतिष्ठते । आदित्याज्जायते वृष्टिर्वृष्टेरन्नं ततः प्रजाः इत्युक्तेः ॥ न पुनरत्र जगत्कारणत्वोक्तिः । अश्वोपपमानेन स्वातिरिक्तपुरुषप्रेर्यत्वाभिधानात् । भीषास्माद्वातः पवते, भीषोदेति सूर्यः इति श्रुतेः ॥ ३८ ॥

**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **त्रयस्त्रिंशः सर्गः ॥** **३३** **॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने त्रयस्त्रिंशः सर्गः ॥ ३३ ॥**
