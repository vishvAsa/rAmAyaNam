+++
title = "०५४ युद्धे वज्रदंष्ट्राक्रमणम्"
title_english = "054 Vajradamstra shows terror among the monkeys"

+++
**श्रीमद्रामायणे वाल्मीकीये आदिकाव्ये युद्धकाण्डे चतुःपञ्चाशः सर्गः**


<details><summary>विषयाः</summary>

अङ्गदेनवज्रदंष्ट्रवधः ॥ १ ॥

</details>


****

**बलस्य च निघातेन अङ्गदस्य जयेन च ।**

**राक्षसः क्रोधमाविष्टो वज्रदंष्ट्रो महाबलः ॥ १ ॥**

**स विस्फार्य धनुर्घोरं शक्राशनिसमस्वनम् ।**

**वानराणामनीकानि प्राकिरच्छरवृष्टिभिः ॥ २ ॥**

**राक्षसाश्चापि मुख्यास्ते रथेषु समवस्थिताः ।**

**नानाप्रहरणाः शूराः प्रायुध्यन्त तदा रणे ॥ ३ ॥**

अथ वज्रदंष्ट्रवधश्चतुःपञ्चाशे – बलस्य चेत्यादिलोकद्वयमेकान्वयं ॥ १-३ ॥

****

**बानराणां तु शूरा ये सर्वे ते प्लवगर्षभाः ।**

**आयुध्यन्त शिलाहस्ताः समवेताः समन्ततः ॥ ४ ॥**

वानराणामिति । निर्धारणे षष्ठी ॥ ४ ॥

**तत्रायुधसहस्राणि तस्मिन्नायोधने भृशम् ।**

**राक्षसाः कपिमुख्येषु पातयांचक्रिरे तदा ॥ ५ ॥**

**वानराश्चापि रक्षस्सु गिरीन्वृक्षान्महाशिलाः ।**

**प्रवीराः पातयामासुर्मत्तवारणसन्निभाः ॥ ६ ॥**

तत्र कपिमुख्येष्वित्यन्वयः । आयोधने युद्धे ॥ ५-६ ॥

****

**शूराणां युध्यमानानां समरेष्वनिवर्तिनाम् ।**

**तद्राक्षसगणानां च सुयुद्धं समवर्तत ॥ ७ ॥**

तद्राक्षसगणानां चेति । ते च राक्षसगणाश्च तद्राक्षसगणाः तेषां । तच्छब्देन वानरा उच्यन्ते । युध्यमानानां सुयुद्धं समवर्ततेत्यनेन उत्तरोत्तरयुद्धाधिक्यमुच्यते ॥ ७ ॥

****

**प्रभिन्नशिरसः केचिद्भिन्नैः पादैश्च बाहुभिः ।**

**शस्त्रैरर्पितदेहास्तु रुधिरेण समुक्षिताः ॥ ८ ॥**

**हरयो राक्षसाश्चैव शेरते गां समाश्रिताः ।**

**कङ्कध्रबलैराढ्या गोमायुगणसंकुलाः ॥ ९ ॥**

पादैश्च बाहुभिरित्युपलक्षणे तृतीया । अर्पितदेहाः आरोपितदेहाः । गां भूमिं । कङ्कः अवटः स च श्येनविशेषः । गृध्रः दूरदर्शी । बलः श्येनविशेषः काकञ्च तैराढ्याः व्याप्ताः ॥ ८-९ ॥

****

**कबन्धानि समुत्पेतुर्भीरूणां भीषणानि वै ॥ १० ॥**

कबन्धानीत्य ॥ १० ॥

****

**भुजपाणिशिरश्छिन्नाश्छिन्नकायाश्च भूतले ।**

**वानरा राक्षसाचापि निपेतुस्तत्र वै रणे ॥ ११ ॥**

पुनः केषांचित्पतनमाह – भुजेति ॥ भुजपाणिशिरस्सु छिन्नाः छिन्नकायाः छिन्नमध्यकायाः ॥ ११ ॥

****

**ततो वानरसैन्येन हन्यमानं निशाचरम् ।**

**प्राभज्यत बलं सर्वे वज्रदंष्ट्रस्य पश्यतः ॥ १२ ॥**

निशाचरं निशाचरसंबन्धि । अण्वृद्ध्यभाव आर्षः । यद्वा निशायां चरतीति योगमात्रविवक्षा ॥ १२ ॥

****

**राक्षसान्भयवित्रस्तान्हन्यमानान्प्लवङ्गमैः ।**

**दृष्ट्वा स रोषताम्राक्षो वज्रदंष्ट्रः प्रतापवान् ॥ १३ ॥**

**प्रविवेश धनुष्पाणिस्त्रासयन्हरिवाहिनीम् ।**

**शरैर्विदारयामास कङ्कपत्रैरजिह्मगैः ॥ १४ ॥**

भयवित्रस्तान भयहेतुभ्यो वित्रस्तान् ॥ १३–१४ ॥

****

**बिभेद वानरांस्तत्र सप्ताष्टौ नव पञ्च च ।**

**विव्याध परमक्रुद्धो वज्रदंष्ट्रः प्रतापवान् ॥ १५ ॥**

**त्रस्ताः सर्वे हरिगणाः शरैः संकृत्तकन्धराः ।**

**अङ्गदं संप्रधावन्ति प्रजापतिमिव प्रजाः ॥ १६ ॥**

सप्ताष्ठौ नव पञ्च चेति एकैकप्रयोगेणेति शेषः ॥ १५–१६ ॥

****

**ततो हरिगणान्भग्नान्दृष्ट्वा वालिसुतस्तदा ।**

**क्रोधेन वज्रदंष्ट्रं तमुदीक्षन्तमुदैक्षत ॥ १७ ॥**

**वज्रदंष्ट्रोङ्गदश्चोभौ संगतौ हरिराक्षसौ ।**

**चेरतुः परमक्रुद्धौ हरिमत्तगजाविव ॥ १८ ॥**

**ततः शरसहस्रेण वालिपुत्रं महाबलः ।**

**जघान मर्मदेशेषु मातङ्गमिव तोमरैः ॥ १९ ॥**

**रुधिरोक्षितसर्वाङ्गो वालिसुनुर्महाबलः ।**

**चिक्षेप वज्रदंष्ट्राय वृक्षं भीमपराक्रमः ॥ २० ॥**

**दृष्ट्वा पतन्तं तं वृक्षमसंभ्रान्तश्च राक्षसः ।**

**चिच्छेद बहुधा सोपि निकृत्तः पतितो भुवि ॥ २१ ॥**

**तं दृष्ट्वा वज्रदंष्ट्रस्य विक्रमं प्लवगर्षभः ।**

**प्रगृह्य विपुलं शैलं चिक्षेप च ननाद च ॥ २२ ॥**

**समापतन्तं तं दृष्ट्वा रथादाप्लुत्य वीर्यवान् ।**

**गदापाणिरसंभ्रान्तः पृथिव्यां समतिष्ठत ॥ २३ ॥**

हरिमत्तगजौ सिंहमत्तगजौ ॥ १८-२३ ॥

****

**साङ्गदेन गैंदाऽऽक्षिप्ता गत्वा तु रणमूर्धनि ।**

**स चक्रकूबरं साश्वं प्रममाथ रथं तदा ॥ २४ ॥**

**ततोऽन्यं गिरिमाक्षिप्य विपुलं द्रुमभूषितम् ।**

**वज्रदंष्ट्रस्य शिरसि पातयामास सोङ्गदः ॥ २५ ॥**

सो वज्रदंष्ट्रधृता गदा । आक्षिप्ता अपहृता सः अङ्गदक्षिप्तशैलः ॥ २४-२५ ॥

****

**अभवच्छोणितोद्गारी वज्रदंष्ट्रः स मूर्च्छितः ।**

**मुहूर्तमभवन्मूढो गदामालिङ्ग्य निश्वसन् ॥ २६ ॥**

**स लब्धसंज्ञो गदया वालिपुत्रमवस्थितम् ।**

**जघान परमक्रुद्धो वक्षोदेशे निशाचरः ॥ २७ ॥**

शोणितोद्गारी रक्तोद्गारी । गदां अन्यां । यद्वा जघान परमक्रुद्धो वक्षोदेशे निशाचर इत्यस्यानन्तरं, साङ्गदेन गदाक्षिप्ता गत्वा तु रणमूर्धनीत्यर्धं योज्यं ॥ २६–२७ ॥

****

**गदां त्यक्त्वा ततस्तत्र मुष्टियुद्धमवर्तत ।**

**अन्योन्यं जघ्नतुस्तत्र तावुभौ हरिराक्षसौ ॥ २८ ॥**

**रुधिरोद्गारिणौ तौ तु प्रहारैर्जनितश्रमौ ।**

**बभूवतुः सुविक्रान्तावङ्गारकबुधाविव ॥ २९ ॥**

अवर्तत अवर्तयत् ॥ २८-२९ ॥

****

**ततः परमतेजस्वी अङ्गदः कैपिकुञ्जरः ।**

**उत्पाट्य वृक्षं स्थितवान्बहुपुष्पफलाञ्चितम् ॥ ३० ॥**

**जग्राह चार्षभं चर्म खड्गं च विपुलं शुभम् ।**

**किङ्किणीजालसंछन्नं चर्मणा च परिष्कृतम् ॥**

**\[ वज्रदंष्ट्रोथ जग्राह सोङ्गदोप्यसिचर्मणी ॥ ३१ ॥ \]**

ततः परमतेजस्वीत्यादिश्लोकद्वयमेकान्वयं ॥ वृक्षोत्पाटनार्षभचर्मखण्डग्रहणा -दिकमङ्गदस्योच्य- मानमितरस्याप्युपलक्षणं । विचित्रांश्चेरतुर्मार्गानित वक्ष्यमाणयुद्धस्य उभयोरविशेषेण वर्णनात् । अङ्गदेन वृक्षे गृहीते राक्षसोपि वृक्षं जग्राह । अङ्गदेन खड्गादौगृहीतेराक्षसोपि खङ्गादिकं जग्राहेति भावः । आर्षभं चर्म ऋषभचर्मपिनद्धं फलकं । चर्मणा खङ्गकोशेन ॥ ३० – ३१ ॥

****

**विचित्रांश्चेरतुर्मार्गान्रुषितौ कपिराक्षसौ ।**

**जघ्नतुश्च तदाऽन्योन्यं निर्दयं जयकाङ्क्षिणौ ॥ ३२ ॥**

मार्गान् पूर्वोक्तमण्डलादिमार्गान् । निर्दयं जन्नतुरित्यन्वयः ॥ ३२ ॥

****

**व्रणैः सास्त्रैरशोभेतां पुष्पिताविव किंशुकौ ।**

**युध्यमानौ परिश्रान्तौ जानुभ्यामवनीं गतौ ॥ ३३ ॥**

सास्त्रैः सरुधिरैः । अस्रमश्रुणि शोणिते इत्यमरः । अवनीं गतौ अभूतामिति शेषः ॥ ३३ ॥

****

**निमेषान्तरमात्रेण अङ्गदः कपिकुञ्जरः ।**

**उदतिष्ठत दीप्ताक्षो दण्डाहत इवोरगः ॥ ३४ ॥**

निमेषान्तरमात्रेण निमेषावकाशमात्रेण ॥ ३४ ॥

****

**निर्मलेन सुधौतेन खङ्गेनास्य महच्छिरः ।**

**जधान वज्रदंष्ट्रस्य वालिसूनुर्महाबलः ॥ ३५ ॥**

**रुधिरोक्षितगात्रस्य बभूव पतितं द्विधा ।**

**स रोषपरिवृत्ताक्षं शुभं खड्गहतं शिरः ॥ ३६ ॥**

सुधौतेन शाणोल्लिखितेन । अतएव निर्मलेन । अस्य वज्रदंष्ट्रस्येत्यन्वयः । केचित्तु स जग्राहार्षभं चर्मेति पठित्वा सः वज्रदंष्ट्रः खड्गं जग्राह अङ्गदो वृक्षं जग्राहेति व्याख्याय, खङ्गेनास्य महच्छिर इत्यत्र वृक्षे प्रतिहतेङ्गदोपि चर्मासी जग्राहेति अनेनावगम्यत इत्यपि वर्णयन्ति ॥ ३५-३६ ॥

****

**वज्रदंष्ट्रं हतं दृष्ट्वा राक्षसा भयमोहिताः ।**

**त्रस्ताः प्रत्यपतँलङ्कां वध्यमानाः प्लवङ्गमैः ।**

**विषण्णवदना दीना ह्रिया किंचिदवाङ्मुखाः ॥ ३७ ॥**

**निहत्य तं वैज्रधरप्रभावः स वालिसूनुः करिसैन्यमध्ये ।**

**जगाम हर्षं महितो महाबलः सहस्रनेत्रस्त्रिदशैरिवावृतः ॥ ३८ ॥**

विषण्णवदनाः शुष्कवदनाः तृतीयायां वज्रदंष्ट्रवधः ॥ ३७-३८ ॥

****

**इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुःपञ्चाशः सर्गः ॥ ५४ ॥**

**इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने चतुःपञ्चाशःसर्गः ॥ ५४ ॥**
