+++
title = "०५८ विभीषणेन प्रहस्तबलवर्णनम्"
title_english = "058 Vibhishana explains the prowess of Prahasta"

+++
**श्रीमद्रामायणे वाल्मीकीये आदिकाव्ये युद्धकाण्डे अष्टपञ्चाशः सर्गः  
विभीषणेनरामंप्रति तत्प्रश्नेनरणायाभ्यागच्छतः प्रहस्तस्य याथात्म्यनिवेदनम् ॥ १ ॥ द्विविददुर्मुखजांबवत्तारैः क्रमेण नरान्तकसमुन्नतमहानादकुंभहनुनाम्नां प्रहस्तसचिवानांचतुर्णां हननम् ॥ २ ॥ नीलेन महतायुद्धेन प्रहस्तवधः ॥ ३ ॥**



**ततः ग्रहस्तं निर्यान्तं दृष्ट्वा भीमपराक्रमम् ।  
उवाच सस्मितं रामो विभीषणमरिन्दमः ॥ १ ॥**

अथ प्रहस्तवधोष्टपञ्चाशे – ततः प्रहस्तमित्यादि । सस्मितमिति । बलवच्छत्रुदर्शनहर्षेणेतिभावः । तदेव व्यञ्जयति – अरिन्दम इति ॥ १ ॥



**क एष सुमहाकायो बलेन महता वृतः ।  
\[आगच्छति महावेगः किंरूपबलपौरुषः ॥\]  
आचक्ष्व मे महाबाहो वीर्यवन्तं निशाचरम् ॥ २ ॥  
राघवस्य वचः श्रुत्वा प्रत्युवाच विभीषणः ॥ ३ ॥**

क एष इति । ननु प्रहस्तः पूर्वद्वारान्निर्गतः, रामस्तु उत्तरद्वारि तिष्ठति स्म, कथमस्यानेकयोजनस्थसाक्षात्कारः । उच्यते । आप्तवचनेन प्रत्यक्षतुल्येन महाकायः कश्चन गच्छतीति विदित्वा एष इत्याह । आचक्ष्व तमिति शेषः ॥ २-३ ॥



**एष सेनापतिस्तस्य प्रहस्तो नाम राक्षसः ।  
लङ्कायां राक्षसेन्द्रस्य त्रिभागवलसंवृतः ॥  
वीर्यवानस्त्रविच्छूरः प्रख्यातश्च पराक्रमे ॥ ४ ॥**

एष इत्यादिसार्धश्लोक एकान्वयः ॥ तस्य रावणस्य । असह्यतया नामाग्रहणं । संवृतशब्दोऽन्तर्भावितण्यर्थः । रावणेन लङ्कायां स्वबलस्य तृतीयभागेन संवारित इत्यर्थः । लङ्कायां राक्षसेन्द्रस्य त्रिभागबलसंवृत इति पाठः । रावणस्य सैन्येषु भागत्रयमस्याधीनमिति भावः । वीर्यवान् बलवान् । वीर्यं बले प्रभावे च इत्यमरः । शूरः रणेष्वपरावृत्त । पराक्रमे परपरिभवने । अत्रेतिकरणं बोध्यम् ॥ ४ ॥



**ततः प्रहस्तं निर्यान्तं भीमं भीमपराक्रमम् ।  
गर्जन्तं सुमहाकायं राक्षसैरभिसंवृतम् ॥ ५ ॥  
ददर्श महती सेना वानराणां बलीयसाम् ।  
अतिसंजातरोषाणां प्रहस्तमभिगर्जताम् ॥ ६ ॥**

तत इत्यादिश्लोकद्वयम् ॥ भीमं भयंकरवेषम् ॥ ५-६ ॥



**खड्गशक्त्यृष्टिबाणाश्च शूलानि मुसलानि च ।  
गदाश्च परिघाः प्रासा विविधाच परश्वधाः ॥ ७ ॥  
धनूंषि च विचित्राणि राक्षसानां जयैषिणाम् ।  
प्रगृहीतान्यशोभन्त वानरानभिधावताम् ॥ ८ ॥**

खड्गेत्यादिलोकद्वयम् ॥ राक्षसानामिति तृतीयार्थे षष्ठी । राक्षसैरित्यर्थः ॥ ७-८ ॥



**जगृहुः पादपांश्चापि पुष्पितान्वानरर्षभाः ।  
शिलाश्च विपुला दीर्घा योद्धुकामाः प्लवङ्गमाः ॥ ९ ॥  
तेषामन्योन्यमासाद्य संग्रामः सुमहानभूत् ।  
बहूनामश्मवृष्टिं च शरवृष्टिं च वर्षताम् ॥ १० ॥  
बहवो राक्षसा युद्धे बहून्वानरयूथपान् ।  
वानरा राक्षसांश्चापि निजघ्नुर्बहवो बहून् ॥ ११ ॥**

वानरश्रेष्ठत्वेप्यवानरत्ववारणाय प्लवङ्गमा इत्युक्तं । यद्वा प्लवङ्गमाः युद्धोत्साहेन प्लवगत्या गच्छन्तः । असंज्ञायां खशार्षः ॥ ९–११ ॥



**शूलैः प्रमथिताः केचित्केचिच्च परमायुधैः ।  
परिघैराहताः केचित्केचिच्छिन्नाः परश्वधैः ॥ १२ ॥**

परमायुधैः चक्रैः । चक्रं तु परमायुधं इति निघण्टुः ॥ १२ ॥



**निरुच्छ्वासाः कृताः केचित्पतिता धरणीतले ।  
विभिन्नहृदयाः केचिदिषुसंधानसंदिताः ॥ १३ ॥  
केचिद्विधा कृताः खङ्गैः स्फुरन्तः पतिता भुवि ।  
वानरा राक्षसैः शुलैः पार्श्वतश्चावदारिताः ॥ १४ ॥**

शूलपातादिकार्य दर्शयति – निरुच्छासा इत्यादि । निरुच्छासाः कृताः । इषुसन्धानसंदिताः इषव एव संधानानि बन्धनरज्जवः तैः संदिताः संस्यूताः । स्फुरन्तः लुठन्तः । अवदारिताः भिन्नाः ॥ १३-१४ ॥



**वानरैचापि संक्रुद्धै राक्षसौघाः समन्ततः ।  
पादपैर्गिरिश्रृङ्गैश्च संपिष्टा वसुधातले ॥ १५ ॥  
वज्रस्पर्शतलैर्हस्तैर्मुष्टिभिश्च हता भृशम् ।  
वेमुः शोणितमास्येभ्यो विशीर्णदशनेक्षणाः ॥ १६ ॥**

संपिष्टाः चूर्णिताः । वेमुः वमनं चक्रुः ॥ १५ – १६ ॥



**आर्तस्वनं च स्वनतां सिंहनादं च नर्दताम् ।  
बभूव तुमुलः शब्दो हरीणां रक्षसां युधि ॥ १७ ॥**

स्वनतां नर्दुतामित्यत्र कुर्वतामित्यर्थः । तुमुलः निबिडितः । रक्षसां वानराणां च ॥ १७ ॥



**वानरा राक्षसाः क्रुद्धा वीरमार्गमनुव्रताः ।  
विवृत्तनयनाः क्रूराश्चक्रुः कर्माण्यभीतवत् ॥ १८ ॥  
नरान्तकः कुम्भहनुर्महानादः समुन्नतः ।  
एते प्रहस्तसचिवाः सर्वे जघ्नुर्वनौकसः ॥ १९ ॥**

वीरमार्गं युद्धकौशलं । विवृत्तनयनाः भ्रान्तनेत्राः । कर्माणि युद्धकर्माणि । अभीतवत् भयरहितं यथा भवति तथा ॥ १८ – १९ ॥



**तेषामापततां शीघ्रं निघ्नतां चापि वानरान् ।  
द्विविदो गिरिशृङ्गेण जघानैकं नरान्तकम् ॥ २० ॥**

तेषामिति । इयं निर्धारणे षष्ठी एकं मुख्यम् ॥ २० ॥



**दुर्मुखः पुनरुत्थाय कपिः स विपुलद्रुमम् ।  
राक्षसं क्षिप्रहस्तस्तु समुन्नतमपोथयत् ॥ २१ ॥  
जाम्बवांस्तु सुसंक्रुद्धः प्रगृह्य महतीं शिलाम् ।  
पातयामास तेजस्वी महानादस्य वक्षसि ॥ २२ ॥**

उत्थाय उद्धृत्य । समुन्नताख्यं राक्षसं अपोथयत् अमारयत् । पुथ हिंसायां इति धातुः ॥ २१ – २२ ॥



**अथ कुम्भहनुस्तत्र तारेणासाद्य वीर्यवान् ।  
वृक्षेणाभिहतो मूर्ध्नि प्राणान्संत्याजयद्रणे ॥ २३ ॥  
अमृष्यमाणस्तत्कर्म प्रहस्तो रथमास्थितः ।  
चकार कदनं घोरं धनुष्पाणिर्वनौकसाम् ॥ २४ ॥**

तत्र प्रहस्तसचिवेषु । सन्त्याजयत् संतत्याज । स्वार्थिको णिच् प्रत्ययः ॥ २३ – २४ ॥



**आवर्त इव संजज्ञे उभयोः सेनयोस्तदा ।  
क्षुभितस्याप्रमेयस्य सागरस्येव निस्वनः ॥ २५ ॥**

आवर्ते संवर्ते । प्रलय इव स्थिते तस्मिन् युद्धे क्षुभितस्य सागरस्य निस्स्वन इव सेनाया निस्वनः संजज्ञे २५ ॥



**महता हि शरौघेण प्रहस्तो युद्धकोविदः ।  
अर्दयामास संक्रुद्धो वानरान्परमाहवे ॥ २६ ॥**

तेषु प्रहस्तप्रकर्षं प्रतिपादयितुं पुनराह- महतेत्यादि ॥ २६ ॥



**वानराणां शरीरैश्च राक्षसानां च मेदिनी ।  
बभूव निचिता घोरा पतितैरिव पर्वतैः ॥ २७ ॥  
सा मही रुधिरौघेण प्रच्छन्ना संप्रकाशते ।  
संछन्ना माधवे मासि पलाशैरिव पुष्पितैः ॥ २८ ॥**

निचिता व्याप्ता ॥ २७-२८ ॥



**हतवीरौघवप्रां तु भग्नायुधमहाद्रुमाम् ।  
शोणितौघमहातोयां यमसागरगामिनीम् ॥ २९ ॥  
यकृत्प्लीहमहापङ्कां विनिकीर्णान्त्रशैवलाम् ।  
भिन्नकायशिरोमीनामङ्गावयवशाद्बलाम् ॥ ३० ॥  
गृध्रहंसगणाकीर्णी कङ्कसारससेविताम् ।  
मेदः फेनसमाकीर्णामार्तस्तनितनिस्वनाम् ।  
तां कापुरुषदुस्तारां युद्धभूमिमयीं नदीम् ॥ ३१ ॥**

अपरिच्छिन्नवानरवधो वृत्त इति द्योतयितुं युद्धभूमिं नदीत्वेन वर्णयति – इतेत्यादिना ॥ उभयसेनाग्रयोर्हतवीराणामोघः समूह एव वप्रं तटं यस्यास्तां । भन्नायुधान्येव महाद्रुमाः भग्नाः तीरमहाद्रुमा यस्यास्तां । शोणितौघा एवं महातोयानि कलुषजलानि यस्यास्तां । यमसागरगामिनीं युद्धभूमौ यमो जीवग्रहणाय सन्निधत्त इति प्रसिद्धिः । तद्रूपसागरगामिनीम् । यकृत्प्लीहशब्दौ हृदयस्य दक्षिणवामभागस्थमांसविशेषपरौ । अत्राणां शैवलत्वनिरूपणं स्तम्बमयत्वात् । भिन्नकायशिरसोमनत्वनिरूपणं स्फुरितवत्त्वात् । अङ्गावयवाः करचरणाद्यङ्गानामवयवाः । अङ्गुलय इत्यर्थः । त एव शाद्बलानि शाद्बलभूजन्यतृणानि यस्यास्तां । कङ्कः धवलवर्णः श्येनः । सारसो हंसविशेषः । मेदः रुधिरमण्डलं । आर्तानां स्तनितः शब्द इति यावत् । तदेव निम्नोन्नतपतनजनितस्वनो यस्यास्तां । यद्यपि रुधिरप्रवाहस्यापि स्वत एव घोषोस्ति तथापि रूपकत्वायैवमुक्तं । कापुरुषाः भीरवः तैः दुस्तारां । वृद्धिरार्षी । युद्धभूमिमयीमिति स्वार्थे मयट् । व्यस्तरूपकं । प्रावर्तयन्नित्यध्याहार्थं । यद्वा तेरुरिति वक्ष्यमाणमत्राप्यनुषज्यते । अत्र सावयवरूपकालंकारः ॥ २९-३१ ॥



**नदीमिव घनापाये हंससारससेविताम् ।  
राक्षसाः कपिमुख्याश्च तेरुस्तां दुस्तरां नदीम् ॥ ३२ ॥**

उपमानमुखेनापि तत्तरणं दर्शयति- नदीमिति ॥ घनापाये वर्षान्ते । तां पूर्वत्र रूपकेण दर्शितां । केचित्तु अत्रोत्तरश्लोकस्थनदीपदवैयर्थ्यभयेन युद्धभूमिमयीं नदीं प्रवर्तयित्वेत्यध्याहरन्ति ॥ ३२ ॥



**यथा पद्मर जोध्वस्तां नलिनीं गजयूथपाः ॥ ३३ ॥**

उक्तानां रक्षोवानराणामुपमामाह – यथेति ॥ पद्मरजोभिः ध्वस्तां वर्णान्तरं प्राप्तां । नलिनीं सरसीं यथा गजयूथपास्तरन्ति । तीर्त्वा रक्ततनवो भवन्तीति यावत् । तथा अरुणशरीरा उत्तेरुरित्यर्थः ॥ ३३ ॥



**ततः सृजन्तं बाणौघान्प्रहस्तं स्यन्दने स्थितम् ।  
ददर्श तरसा नीलो विनिघ्नन्तं प्लवङ्गमान् ॥ ३४ ॥**

स्यन्दने रथे । स्थितं । बाणौघान् सृजन्तं मुध्यन्तं । तरसा वेगेन । प्लवङ्गमान् विनिघ्नन्तं प्रहस्तं ददर्श ॥ ३४ ॥



**उद्धूत इव वायुः खे महदभ्रबलं बलात् ।  
समीक्ष्याभिद्रुतं युद्धे प्रहस्तो वाहिनीपतिः ।  
रथेनादित्यवर्णेन नीलमेवाभिदुद्रुवे ॥ ३५ ॥  
स धनुर्धन्विनां श्रेष्ठो विकृष्य परमाहवे ।  
नीलाय व्यसृजद्बाणान्प्रहस्तो वाहिनीपतिः ॥ ३६ ॥**

उद्धूत इत्यादिसार्धश्लोकमेकं वाक्यम् ॥ खे स्वदेशभूते । उद्धृतः उल्बणः । वायुः अभ्रबलं अभ्रजालमिव । युद्धे बलादभिद्रुतं आभिमुख्येनायान्तं नीलं समीक्ष्य रथेन नीलमेवाभिदुद्रुवे इति योजना ॥ ३५-३६ ॥



**ते प्राप्य विशिखा नीलं विनिर्भिद्य समाहिताः ।  
महीं जग्मुर्महावेगा रुषिता इव पन्नगाः ॥ ३७ ॥**

रुषिताः पन्नगा इव स्थिताः समाहिताः ऋजवः नीलं विनिर्भिद्य महीं जग्मुः विविशुरित्यर्थः ॥ ३७ ॥



**नीलः शरैरभिहतो निशितैर्ज्वलनोपमैः ।  
स तं परमदुर्धर्षमापतन्तं महाकपिः ।  
प्रहस्तं ताडयामास वृक्षमुत्पाट्य वीर्यवान् ॥ ३८ ॥  
स तेनाभिहतः क्रुद्धो नदन्राक्षसपुङ्गवः ।  
ववर्ष शरवर्षाणि प्लवङ्गानां चमूपतौ ॥ ३९ ॥**

नील इत्यादि सार्धश्लोकः ॥ ३८-३९ ॥



**तस्य बाणगणान्घोरान्राक्षसस्य महाबलः ।  
अपारयन्वारयितुं प्रत्यगृह्णान्निमीलितः ॥ ४० ॥**

अपारयन् अशक्नुवन् ॥ ४० ॥



**यथैव गोवृषो वर्षे शारदं शीघ्रमागतम् ।  
एवमेव प्रहस्तस्य शरवर्षं दुरासदम् ॥  
निमीलिताक्षः सहसा नीलः सेहे सुदारुणम् ॥ ४१ ॥  
रोषितः शरवर्षेण सालेन महता महान् ।  
प्रजघान हयान्नीलः प्रहस्तस्य मनोजवान् ॥ ४२ ॥  
ततः स चापमुद्गृह्य प्रहस्तस्य महाबलः ।  
बभञ्ज तरसा नीलो ननाद च पुनः पुनः ॥ ४३ ॥  
विधनुस्तु कृतस्तेन प्रहस्तो वाहिनीपतिः ।  
प्रगृह्य मुसलं घोरं स्यन्दनादवपुप्लुवे ॥ ४४ ॥**

यथैवेत्यादिसार्धश्लोकः ॥ यथैवेत्यत्र एवकारोत्यन्तायोगव्यवच्छेदार्थकः । शारदमित्यनेन शरपातस्य क्षयित्वं व्यनक्ति ॥ ४१-४४ ॥



**तावुभौ वाहिनीमुख्यौ जातवैरौ तरस्विनौ ।  
स्थितौ क्षतजदिग्धाङ्गौ प्रभिन्नाविव कुञ्जरौ ॥ ४५ ॥  
उल्लिखन्तौ सुतीक्ष्णाभिर्दंष्ट्राभिरितरेतरम् ।  
सिंहशार्दूलसदृशौ सिंहशार्दूलचेष्टितौ ॥ ४६ ॥  
विक्रान्तविजयौ वीरौ समरेष्वनिवर्तिनौ ।  
काङ्क्षमाणौ यशः प्राप्तुं वृत्रवासवयोः समौ ॥ ४७ ॥**

तावुभावित्यादिश्लोकत्रयमेकं वाक्यम् ॥ प्रभिन्नौ मत्तौ । सिंहशार्दूलसदृशाविति बले साम्यं । विक्रान्तविजयौ सर्वत्र प्राप्तविजयौ । काङ्क्षमाणौ अभूतामिति शेषः ॥ ४५-४७ ॥



**आजधान तदा नीलं ललाटे मुसलेन सः ।  
प्रहस्तः परमायत्तस्तस्य सुस्राव शोणितम् ॥ ४८ ॥  
ततः शोणितदिग्धाङ्गः प्रगृह्य सुमहातरुम् ।  
प्रहस्तस्योरसि क्रुद्धो विससर्ज महाकपिः ॥ ४९ ॥**

परमायत्तः । परमोद्युक्तः ॥ ४८-४९ ॥



**तमचिन्त्य प्रहारं स प्रगृह्य मुसलं महत् ।  
अभिदुद्राव बलिनं बलान्नीलं प्लवङ्गमम् ॥ ५० ॥  
तमुग्रवेगं संरब्धमापतन्तं महाकपिः ।  
ततः संप्रेक्ष्य जग्राह महावेगो महाशिलाम् ॥ ५१ ॥  
तस्य युद्धाभिकामस्य मृधे मुसलयोधिनः ।  
प्रहस्तस्य शिलां नीलो मूर्ध्नि तूर्णमपातयत् ॥ ५२ ॥  
सा तेन कपिमुख्येन विमुक्ता महती शिला ।  
बिभेद बहुधा घोरा प्रहस्तस्य शिरस्तदा ॥ ५३ ॥  
स गतासुर्गतश्रीको गतसत्त्वो गतेन्द्रियः ।  
पपात सहसा भूमौ छिन्नमूल इव द्रुमः ॥ ५४ ॥**

अचिन्त्य अचिन्तयित्वा ॥ ५०-५४ ॥



**प्रभिन्नशिरसस्तस्य बहु सुस्राव शोणितम् ।  
शरीरादपि सुस्राव गिरेः प्रस्रवणं यथा ॥ ५५ ॥  
हते प्रहस्ते नीलेन तदकम्प्यं महद्बलम् ।  
रक्षसामप्रहृष्टानां लङ्कामभिजगाम ह ॥ ५६ ॥**

प्रभिन्नशिरसः प्रभिन्नाच्छिरसः । शरीरादपीति समुच्चयः । प्रस्रवणं निर्झरः ॥ ५५-५६ ॥



**न शेकुः समरे स्थातुं निहते वाहिनीपतौ ।  
सेतुबन्धं समासाद्य विकीर्णं सलिलं यथा ॥ ५७ ॥**

विकीर्णं भग्नम् ॥ ५७ ॥



**हते तस्मिंश्चमूमुख्ये राक्षसास्ते निरुद्यमाः ।  
रक्षः पतिगृहं गत्वा ध्यानमूकत्वमास्थिताः ।  
प्राप्ताः शोकार्णवं तीव्रं निःसंज्ञा इव तेऽभवन् ॥ ५८ ॥**

हत इत्यादि सार्धश्लोकः ॥ ध्यानमूकत्वं ध्यानेन वाग्व्यापारशून्यत्वं । तीव्रं घोरं । शोकार्णवं प्राप्ताः शोकार्णवे मना इत्यर्थः ॥ ५८ ॥



**ततस्तु नीलो विजयी महाबलः प्रशस्यमानः स्वकृतेन कर्मणा ।  
समेत्य रामेण सलक्ष्मणेन च प्रहृष्टरूपस्तु बभूव यूथपः ॥ ५९ ॥**

स्वकृतेन कर्मणा रिपुवधेन प्रहृष्टरूपः अतिशयेन प्रहृष्टः । प्रशंसायां रूपप् । पञ्चम्यां प्रहस्तवधः ॥ ५९ ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टपञ्चाशः सर्गः ॥ ५८ ॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने अष्टपञ्चाशः सर्गः ॥ ५८ ॥**
