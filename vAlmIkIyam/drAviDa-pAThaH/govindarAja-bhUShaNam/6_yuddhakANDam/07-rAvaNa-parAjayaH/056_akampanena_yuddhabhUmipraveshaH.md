+++
title = "०५६ अकम्पनेन युद्धभूमिप्रवेशः"
title_english = "056 Akampana enters the battle field"

+++
**श्रीमद्रामायणे वाल्मीकीये आदिकाव्ये युद्धकाण्डे पट्पञ्चाशस्सर्गः**


<details><summary>विषयाः</summary>

हनुमताऽकंपनवधः ॥ १ ॥ तेनरामादिभिर्हनुमानमच्छालाघनम् ॥ २ ॥

</details>




**तद्दृष्ट्वा सुमहत्कर्म कृतं वानरसत्तमैः ।  
क्रोधमाहारयामास युधि तीव्रमकम्पनः ॥ १ ॥  
क्रोधमूर्च्छितरूपस्तु धून्वन्परमकार्मुकम् ।  
दृष्ट्वा तु कर्म शत्रूणां सारथिं वाक्यमत्रवीत् ॥ २ ॥  
तत्रैव तावत्त्वरितं रथं प्रापय सारथे ।  
यत्रैते बहवो घ्नन्ति सुबहून्राक्षसान्रणे ॥ ३ ॥**

अथाकम्पनवधः षट्पञ्चाशे–तद्दृष्ट्वेत्यादि ॥ १-३ ॥



**एतेऽत्र बलवन्तो हि भीमकायाश्च वानराः ।  
द्रुमशैलप्रहरणास्तिष्ठन्ति प्रमुखे मम ॥ ४ ॥  
एतान्निहन्तुमिच्छामि समरश्लाघिनो ह्यहम् ।  
एतैः प्रमथितं सर्वें दृश्यते राक्षसं बलम् ॥ ५ ॥**

प्रमुखे अग्रे ॥ ४-५ ॥

**ततः प्रजवनाश्वेन रथेन रथिनांवरः ।  
हरीनभ्यहनत्क्रोधाच्छरजालैरकम्पनः ॥ ६ ॥  
न स्थातुं वानराः शेकुः किं पुनर्योद्धुमाहवे ।  
अकम्पनशरैर्भग्नाः सर्व एव विदुद्रुवुः ॥ ७ ॥**

प्रजवनाश्वेन वेगवदश्वेन ॥ ६-७ ॥



**तान्मृत्युवशमापन्नानकम्पनवशं गतान् ।  
समीक्ष्य हनुमाञ्ञ्ज्ञातीनुपतस्थे महाबलः ॥ ८ ॥  
तं महाप्लवगं दृष्ट्वा सर्वे प्लवगयूथपाः ।  
समेत्य समरे वीराः संहृष्टाः पर्यवारयन् ॥ ९ ॥  
अवस्थितं हनूमन्तं ते दृष्ट्वा हरियूथपाः ।  
बभूवुर्बलवन्तो हि बलवन्तं समाश्रिताः ॥ १० ॥  
अकम्पनस्तु शैलाभं हनूमन्तमवस्थितम् ।  
महेन्द्र इव धाराभिः शरैरभिववर्ष ह ॥ ११ ॥**

उपतस्थे अकम्पनसमीपमाजगाम ॥ ८-११ ॥



**अचिन्तयित्वा बाणौघाञ्शरीरे पतिताञ्शितान् ।  
अकम्पनवधार्थाय मनो दध्रे महाबलः ॥ १२ ॥  
स प्रसह्य महातेजा हनूमान्मारुतात्मजः ।  
अभिदुद्राव तद्रक्षः कम्पयन्निव मेदिनीम् ॥ १३ ॥**

अकम्पनवधार्थाय अकम्पनवधरूपप्रयोजनाय ॥ १२-१३ ॥



**तस्याभिनर्दमानस्य दीप्यमानस्य तेजसा ।  
बभूव रूपं दुर्धर्षं दीप्तस्येव विभावसोः ॥ १४ ॥**

तस्य हनुमतः ॥ १४ ॥



**आत्मानमग्रहरणं ज्ञात्वा क्रोधसमन्वितः ।  
शैलमुत्पाटयामास वेगेन हरिपुङ्गवः ॥ १५ ॥**

अप्रहरणं अनायुधम् ॥ १५ ॥



**तं गृहीत्वा महाशैलं पाणिनैकेन मारुतिः ।  
स विनद्य महानादं भ्रामयामास वीर्यवान् ॥ १६ ॥**

महानादं विनद्य महानादं कृत्वेत्यर्थः ॥ १६ ॥



**ततस्तमभिदुद्राव राक्षसेन्द्रमकम्पनम् ।  
पुरा हि नमुचिं संख्ये वज्रेणेव पुरंदरः ॥ १७ ॥  
अकम्पनस्तु तद्दृष्ट्वा गिरिशृङ्गं समुद्यतम् ।  
दूरादेव महाबाणैरर्धचन्द्रैर्व्यदारयत् ॥ १८ ॥**

तत इति । तत्र सः शैलेनेत्यध्याहार्यं । सहनुमान् अकम्पनं पुरन्दरो नमुचिं यथा तथा शैलेन वज्रेणेवाभिदुद्राव ॥ १७-१८ ॥



**तत्पर्वताग्रमाकाशे रक्षोबाणविदारितम् ।  
विशीर्णं पतितं दृष्ट्वा हनुमान्क्रोधमूर्च्छितः ॥ १९ ॥  
सोश्वकर्णं समासाद्य रोषदर्पान्वितो हरिः ।  
तूर्णमुत्पाटयामास महागिरिमिवोच्छ्रितम् ॥ २० ॥  
तं गृहीत्वा महास्कन्धं सोश्चकर्णं महाद्युतिः ।  
प्रहस्य परया प्रीत्या भ्रामयामास संयुगे ॥ २१ ॥**

क्रोधमूर्च्छितः अभूदितिशेषः ॥ १९–२१ ॥



**प्रधावन्नूरुवेगेन प्रभञ्जंस्तरसा द्रुमान् ।  
हनुमान्परमक्रुद्धचरणैर्दारयत्क्षितिम् ॥ २२ ॥**

चरणैः चरणन्यासैः । दारयत् अदास्यत् ॥ २२ ॥



**गजांश्च सगजारोहान्सरथान्रथिनस्तथा ।  
जघान हनुमान्धीमान्राक्षसांश्च पदातिगान् ॥ २३ ॥  
तमन्तकमिव क्रुद्धं सेमरे प्राणहारिणम् ।  
हनुमन्तमभिप्रेक्ष्य राक्षसा विप्रदुद्रुवुः ॥ २४ ॥  
तमापतन्तं संक्रुद्धं राक्षसानां भयावहम् ।  
ददर्शाकम्पनो वीरश्चुक्रोध च ननाद च ॥ २५ ॥  
स चतुर्दशभिर्बाणैः शितैर्देहविदारणैः ।  
निर्विभेद हनूमन्तं महावीर्यमकम्पनः ॥ २६ ॥**

पदातितया गच्छन्तीति पदातिगाः तान् ॥ २३-२६ ॥



**स तदा प्रतिविद्धस्तु बह्वीभिः शरवृष्टिभिः ।  
हनुमान्ददृशे वीरः प्ररूढ इव सानुमान् ॥ २७ ॥  
विरराज महाकायो महावीर्यो महामनाः ।  
पुष्पिताशोकसंकाशो विधूम इव पावकः ॥ २८ ॥  
ततोऽन्यं वृक्षमुत्पाट्य कृत्वा वेगमनुत्तमम् ।  
शिरस्यभिजघानाशु राक्षसेन्द्रमकम्पनम् ॥ २९ ॥**

प्ररूढः प्ररूढवृक्षः ॥ २७–२९ ॥



**स वृक्षेण हतस्तेन सक्रोधेन महात्मना ।  
राक्षसो वानरेन्द्रेण पपात च ममार च ॥ ३० ॥**

वानरेन्द्रेण कर्त्रा । तेन वृक्षेणहत इत्यन्वयः ॥ ३० ॥



**तं दृष्ट्वा निहतं भूमौ राक्षसेन्द्रमकम्पनम् ।  
व्यथिता राक्षसाः सर्वे क्षितिकम्प इव द्रुमाः ॥ ३१ ॥  
त्यक्तप्रहरणाः सर्वे राक्षसास्ते पराजिताः ।  
लङ्कामभिययुस्त्रस्ता वानरैस्तैरभिद्रुताः ॥ ३२ ॥  
ते मुक्तकेशाः संभ्रान्ता भग्नमानाः पराजिताः ।  
स्रवच्छ्रमजलैरङ्गैः श्वसन्तो विप्रदुद्रुवुः ॥ ३३ ॥  
अन्योन्यं प्रममन्थुस्ते विविशुर्नगरं भयात् ।  
पृष्ठतस्ते सुसंमूढाः प्रेक्षमाणा मुहुर्मुहुः ॥ ३४ ॥  
तेषु लङ्कां प्रविष्टेषु राक्षसेषु महाबलाः ।  
समेत्य हरयः सर्वे हनुमन्तमपूजयन् ॥ ३५ ॥**

क्षितिकम्पे भूकम्पे ॥ ३१-३५ ॥



**सोपि प्रहृष्टस्तान्सर्वान्हरीन्प्रत्यभ्यपूजयत् ।  
हनुमान्सत्त्वसंपन्नो यथार्हमनुकूलतः ॥ ३६ ॥  
विनेदुश्च यथाप्राणं हरयो जितकाशिनः ।  
चकर्षुच पुनस्तत्र सप्राणानपि राक्षसान् ॥ ३७ ॥  
स वीरशोभामभजन्महाकपिः समेत्य रक्षांसि निहत्य मारुतिः ।  
महासुरं भीमममित्रनाशनं यथैव विष्णुर्बलिनं चमूमुखे ॥ ३८ ॥  
अपूजयन्देवगणास्तदा कपिं स्वयं च रामोतिबलश्च लक्ष्मणः ।  
तथैव सुग्रीवमुखाः प्लवङ्गमा विभीषणश्चैव महाबलस्तथा ॥ ३९ ॥**

प्रत्यभ्यपूजयत् भवत्साहाय्येनैव मया जितमित्येवमिति भावः ॥ ३६-३९ ॥ चतुर्थ्यामकम्पनवधः ॥



**इत्यार्षे श्रीमद्रामायणे वाल्मीकीये आदिकाव्ये युद्धकाण्डे पट्पञ्चाशस्सर्गः ॥ ५६ ॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्ध काण्डव्याख्याने षट्पञ्चाशः सर्गः ॥ ५६ ॥**
