+++
title = "०३९ रामेण सुवेलपर्वतसौन्दर्यदर्शनम्"
title_english = "039 Rama and others see the charming garden on Suvela mountain"

+++
**श्रीमद्रामायणे वाल्मीकीये आदिकाव्ये युद्धकाण्डे एकोनत्रिंशः सर्गः**


<details><summary>विषयाः</summary>

रात्रौसुग्रीवादिभिःसहसुवेले सुखोषितेनरामेण प्रातलंङ्कावलोकनम् ॥ १ ॥

</details>


**तां रात्रिमुषितास्तत्र सुवेले हरिपुङ्गवाः ।  
लङ्कायां ददृशुर्वीर वनान्युपवनानि च ॥ १ ॥**

अथ लङ्कादर्शनमेकोनचत्वारिंशे — तामिति ॥ ता रात्रिमित्यत्यन्तसंयोगे द्वितीया । ददृशुः प्रातरिति सिद्धं । वनानि अकृत्रिमाणि । उपवनानि कृत्रिमाणि ॥ १ ॥



**समसौम्यानि रम्याणि विशालान्यायतानि च ।  
दृष्टिरम्याणि ते दृष्ट्वा बभूवुर्जातविस्मयाः ॥ २ ॥**

समानि च तानि सौम्यानि च समसौम्यानि निम्नोन्नतत्वरहितानि स्निग्धानि चेत्यर्थः । अत एव रम्याणि रमणीयानि । विशालानि विपुलानि । आयतानि दीर्घाणि । दृष्टिरम्याणि नयनाकर्षणानि । वनान्युपवनानि चेत्याकृष्यान्वयः ॥ २ ॥



**चम्पकाशोकपुंनागसालतालसमाकुला ।  
तमालवनसंछन्ना नागमालासमावृता ॥ ३ ॥  
हिन्तालैरर्जुनैर्नीपैः सप्तपर्णैश्च पुष्पितैः ।  
तिलकैः कर्णिकारैश्च पटालैश्च समन्ततः ॥ ४ ॥  
शुशुभे पुष्पिताग्रैश्च लतापरिगतैर्द्रुमैः ।  
लङ्का बहुविधैर्दिव्यैर्यथेन्द्रस्यामरावती ॥ ५ ॥  
विचित्रकुसुमोपेतै रक्तकोमलपल्लवैः ।  
शाद्वलैश्च तथा नीलैश्चित्राभिर्वनराजिभिः ॥ ६ ॥**

चम्पकेत्यादि श्लोकचतुष्टयमेकान्वयम् ॥ नागमाला नागकेसरमाला । हिन्तालैरित्यादि । उपलक्षितेतिशेषः । दिव्यैः पारिजातादिभिः । अत्राप्युपलक्षितेतिशेषः । विचित्रेत्यादि पदद्वयमपि दिव्यद्रुमविशेषणं । शाद्वलैरित्यादावप्युपलक्षणे तृतीया । लङ्काशब्दश्चात्र सुवेलपरः । उत्तरत्र वानरप्रवेशोक्तेः । शुशुभे शोभमाना दृश्यत इत्यन्वयः ॥ ३–६ ॥



**गन्धाढ्यान्यभिरम्याणि पुष्पाणि च फलानि च ।  
धारयन्त्यगमास्तत्र भूषणानीव मानवाः ॥ ७ ॥**

तत्र वनेषु । धारयन्ति अधारयन् । अगमाः वृक्षाः ॥ ७ ॥



**तच्चैत्ररथसङ्काशं मनोज्ञं नन्दनोपमम् ।  
वनं सर्वर्तुकं रम्यं शुशुभे षट्पदायुतम् ॥ ८ ॥**

सर्वे ऋतवो यस्मिन् तत्सर्वतुंक । शेषाद्विभाषा ” इति कप्प्रत्ययः । षट्पदायुतं षट्पदैरासमन्ताद्युतं ।॥ ८ ॥



**नत्यूहकोयष्टिभकैर्नृत्यमानैश्च बर्हिभिः ।  
रुतं परभृतानां च शुश्रुवुर्वननिर्झरे ॥ ९ ॥**

वननिर्झरे नत्यूहैः कोयष्टिभकैः जलकुकुटविशेषैः । नृत्यमानैः नृत्यद्भिः। बर्हिणैश्च सहितानां परभृतानां रुतं शुश्रुवुरिति योजना ॥ ९ ॥



**नित्यमत्तविहङ्गानि भ्रमराचरितानि च ।  
कोकिलाकुलषण्डानि विहगाभिरुतानि च ॥ १० ॥  
भृङ्गराजाभिगीतानि भ्रमरैः सेवितानि च ।  
कोणालकविघुष्टानि सारसाभिरुतानि च ॥ ११ ॥  
विविशुस्ते ततस्तानि वनान्युपवनानि च ।  
हृष्टाः प्रमुदिता वीरा हरयः कामरूपिणः ॥ १२ ॥  
तेषां प्रविशतां तत्र वानराणां महौजसाम् ।  
पुष्पसंसर्गसुरभिर्ववौ घ्राणसुखोऽनिलः ॥ १३ ॥**

वनरामणीयकाकृष्टास्तत्रविविशुरित्याह-नित्येत्यादिना कामरूपिण इत्यन्तेन श्लोकत्रयेण ॥ विहङ्गाः वक्ष्यमाणकोकिलादिव्यतिरिक्ताः । षण्डाः वृक्षसमूहाः। विहङ्गभृङ्गसंचारस्य तन्नादस्य च वनशोभाहेतुत्वात्तत्संचारमुक्त्वा तन्नादमाह – विहगेत्यादिना । विहगानामभिरुतं येषु तानि विगाभिरुतानि । एवमुत्तरत्रापि विग्रहः । कोणालकः खञ्जनः । सारसाभिरुतानीत्यनेन वनादीनां सरःसमीपवर्तित्वमुक्तं । हृष्टाः पुलकिताः । प्रमुदिताः सन्तुष्टाः । वीराः शत्रुवनप्रवेशेपि निर्भयाः । कामरूपिणः सूक्ष्मविपुलप्रवेशानुगुणस्थूलसूक्ष्मशरीरवन्तः ॥ १०-१३ ॥



**अन्ये तु हरिवीराणां यूथान्निष्क्रम्य यूथपाः ।  
सुग्रीवेणाभ्यनुज्ञाता लङ्कां जग्मुः पताकिनीम् ॥ १४ ॥  
वित्रासयन्तो विहगांस्त्रासयन्तो मृगद्विपान् ।  
कम्पयन्तश्च तां लङ्कां नादैस्ते नदतां वराः** **।  
कुर्वन्तस्ते महावेगा महीं चारणपीडिताम्** **॥** **१५** **॥**

अन्येत्वित्यादिसार्धश्लोकद्वयमेकान्वयम् ॥ १४-१५ ॥

**  
रजश्च सहसैवोर्ध्वं जगाम चरणोत्थितम्** **॥** **१६** **॥**

रजश्चेत्यर्धमेकं वाक्यम् ॥ चरणोत्थितं वानरपादाहतिजनितं । रजः ऊर्ध्वं जगाम । उत्थितमित्यर्थः ॥ १६ ॥



**ऋक्षाः सिंहा वराहाश्च महिषा वारणा मृगाः** **।  
तेन शब्देन वित्रस्ता जग्मुर्भीता दिशो दश** **॥** **१७** **॥**

अत्र ऋक्षादयो लङ्कावनवासिनः । भीताः दर्शनादेव भीताः । तेन शब्देन वित्रस्ताः विशेषेण त्रस्ताः । दश दिशो जग्मुः । यथायथं जग्मुरित्यर्थः ॥ १७ ॥



**शिखरं** **तत्रिकूटस्य प्रांशु चैकं दिविस्पृशम्** **।  
समन्तात्पुष्पसंछन्नं महारजतसंनिभम्** **॥** **१८** **॥  
शतयोजनविस्तीर्णं विमलं चारुदर्शनम्** **।  
श्लक्ष्णं श्रीमन्महच्चैव दुष्प्रापं शकुनैरपि** **।  
मनसापि दुरारोहं किं पुनः कर्मणा जनैः** **॥** **१९** **॥**

एवं त्रिकूटस्य प्रथमशिखरं सुवेलाख्यमुक्त्वा मध्यमशिखरं वर्णयति—शिखरं तदित्यादिना ॥ सार्धश्लोकद्वयमेकान्वयं । तत् प्रसिद्धं । प्रांशु पार्श्ववर्तिशिखरद्वयापेक्षया उन्नतं । एकं अद्वितीयं । मध्यममित्यर्थः । स्पृशतीति स्पृशं । इगुपधलक्षणः कप्रत्ययः । समन्तात्पुष्पसंछन्नं अतएव महारजतसन्निभं पृथुरजत सन्निभं । यद्वा सुवर्णसन्निभमिति स्वरूपोक्तिः । चारुदर्शनं सुन्दरदर्शनं । एवंभूतं शिखरं अदृश्यतेत्यध्याहारः ॥ १८-१९ ॥

**  
निविष्टा तत्र शिखरे लङ्का रावणपालिता** **।  
शतयोजनविस्तीर्णा त्रिंशद्योजनमायता ॥** **२०** **॥**

निविष्ठेत्यादिश्लोकपञ्चकमेकान्वयम् ॥ २० ॥



**सा पुरी गोपुरैरुच्चैः पाण्डुराम्बुदसंनिभैः** **।  
काञ्चनेन च सालेन राजतेन च शोभिता** **॥** **२१** **॥**

सालेन प्राकारेण ॥ २१ ॥



**प्रासादैश्च विमानैश्च लङ्का परमभूषिता** **।  
घनैरिवातपापाये मध्यमं वैष्णवं पदम्** **॥** **२२** **॥**

प्रासादैरिति । प्रासादादिलक्षणं प्रागेव लिखितं । आतपापाये वर्षारम्भसमये । मध्यमं वैष्णवं पदमिति । त्रिविक्रमावतारे त्रिभिः पदैः सर्वलोक्रक्रमणे मध्यमपदेनान्तरिक्षं क्रान्तमिति आकाशं मध्यमं वैष्णवं पदमिति उच्यते ॥ २२ ॥



**यस्यां स्तम्भसहस्रेण प्रासादः समलङ्कृतः** **।  
कैलासशिखराकारो दृश्यते खमिवोल्लिखन्** **॥** **२३** **॥  
चैत्यः स राक्षसेन्द्रस्य बभूव पुरभूषणम्** **।  
बलेन रक्षसां नित्यं यः समग्रेण रक्ष्यते** **॥** **२४** **॥**

उल्लिखन् व्याप्नुवन् नगरमध्यचतुष्पथं चैत्यं तत्र भवश्चैत्यः राक्षसेन्द्रस्य पुरभूषणमित्यन्वयः । यः समग्रेण रक्षसां शतेन नित्यं रक्ष्यते । यश्च राक्षसेन्द्रस्य पुरभूषणं बभूव । स्तम्भसहस्रेण समलंकृतः कैलासशिखराकारः खमुल्लिखन्निव स्थितः चैत्यः स प्रासादः यस्यां दृश्यते तादृशी रावणपालितत्वादिविशेषणविशिष्टा तत्र शिखरे निविष्टा लङ्का अदृश्यतेत्यध्याहारेणान्वयः ॥ २३-२४ ॥



**मनोज्ञां काननवतीं पर्वतैरुपशोभिताम्** **।  
नानाधातुविचित्रैश्च उद्यानैरुपशोभिताम् ॥ २५ ॥**

एवं वानराणामग्रगतानां लङ्कादर्शनमुक्त्वा रामस्यापि तदर्शनमाह – मनोज्ञामित्यादिश्लोकत्रयमेकान्वयम् ॥ पर्वतैः क्रीडाशैलै ः । नानाधातुविचित्रैरिति पर्वतविशेषणं । उद्यानैः कृत्रिमवनैः ॥ २५ ॥



**नानाविहगसंघुष्टां नानामृगनिषेविताम्** **।  
नानाकाननसंतानां नानाराक्षससेविताम् ॥ २६ ॥**

नानाकाननेति पूर्वं काननवत्त्वमुक्तं अत्र तन्नानात्वमितिमिदा ॥ २६ ॥



**तां समृद्धां समृद्धार्थां** **लक्ष्मीवाँलक्ष्मणाग्रजः** **।  
रावणस्य पुरीं रामो ददर्श सह वानरैः ॥ २७ ॥**

समृद्धां उन्नतां । समृद्धार्थां समृद्धद्रव्यां । लक्ष्मीवान् नगरदर्शनजप्रीतिविकसितकान्तिः ॥ २७ ॥



**तां महागृहसंबाधां दृष्ट्वा लक्ष्मणपूर्वजः ।  
नगरीममरप्रख्यो विस्मयं प्राप वीर्यवान् ॥** **२८** **॥**

अमरप्रख्यः देवसदृशः ॥ २८ ॥



**तां रत्नपूर्णां बहुसंविधानां** **प्रासादमालाभिरलङ्कृतां च** **।  
पुरीं महायन्त्रकवाटमुख्यां** **ददर्श रामो महता बलेन** **॥** **२९** **॥**

पुनःसंग्रहेणाह- तामिति ॥ रत्नानि श्रेष्ठवस्तूनि । संविधानं रक्षणम् ॥ २९ ॥



**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **एकोनत्रिंशः सर्गः ॥** **३९** **॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्याख्याने एको- नचत्वारिंशः सर्गः ॥ ३९ ॥**
