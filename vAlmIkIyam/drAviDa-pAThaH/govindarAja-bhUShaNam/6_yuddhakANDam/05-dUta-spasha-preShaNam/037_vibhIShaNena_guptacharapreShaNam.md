+++
title = "०३७ विभीषणेन गुप्तचरप्रेषणम्"
title_english = "037 Vibhishana sends spies into Lanka"

+++
**श्रीमद्रामायणे वाल्मीकीये आदिकाव्ये युद्धकाण्डे सप्तत्रिंशः सर्गः**


<details><summary>विषयाः</summary>

सुग्रीवादिभिः सहमन्त्रयमाणंश्रीरामंप्रति विभीषणेन लङ्कामेत्यरावणवृत्तान्ता -वगमेनपुनरागतनिजामात्यनिवेदितरावणकृतङ्कारक्षणसंविधानप्रकारनिवेदनम् ॥ १ ॥ रामेण लङ्कायाः प्रागादिद्वारत्रये क्रमेणयुद्धाय नीलाङ्गदहनुमन्नियोजनपूर्वकं स्वेनरावणाधिष्ठितो -त्तरभागेलक्ष्मणेनसहावस्थान निर्धारणेन सेनयासहलङ्काभियानम् ॥ २ ॥

</details>


**नरवानरराजौ तौ स च वायुसुतः कपिः ।  
जाम्बवानृक्षराजश्च राक्षसश्च विभीषणः ॥ १ ॥  
अङ्गदो वालिपुत्रश्च सौमित्रिः शलभः कपिः ।  
सुषेणः सहदायादो मैन्दो द्विविद एव च ॥ २ ॥  
गजो गवाक्षो कुमुदो नलोऽथ पनसस्तथा ।  
अमित्रविषयं प्राप्ताः समवेताः समर्थयन् ॥ ३ ॥**

अथ रामस्य सेनागुप्तिविधानं सप्तत्रिंशे – नरवानरेत्यादिश्लोकत्रयमेकान्वयम् ॥ सहदायादः सबान्धवः । दायादौ सुतबान्धवौ इत्यमरः । इदं विशेषणं सर्वत्र यथार्हमन्वेति । अमित्रविषयं शत्रुदेशं । समर्थयन् अमन्त्रयन् ॥ १ – ३ ॥



**इयं सा लक्ष्यते लङ्का पुरी रावणपालिता ।  
सासुरोरगगन्धर्वैरमरैरपि दुर्जया ॥ ४ ॥**

अथविचारप्रकारमेवाह – इयमित्यादिना ॥ सा हनुमता पूर्वमुक्ता ॥ ४ ॥



**कार्यसिद्धिं पुरस्कृत्य मन्त्रयध्वं विनिर्णये ।  
नित्यं संनिहितो ह्यत्र रावणो राक्षसाधिपः ॥ ५ ॥**

कार्यसिद्धिं विजयसिद्धिं । पुरस्कृत्य प्रधानीकृत्य । विनिर्णये निमित्ते मन्त्रयध्वं । विजयसाधककार्यनिर्णयाय मन्त्रः प्रवर्त्यतामित्यर्थः ॥ ५ ॥



**तथा तेषु ब्रुवाणेषु रावणावरजोऽब्रवीत् ।  
वाक्यमग्राम्यपदवत्पुष्कलार्थं विभीषणः ॥ ६ ॥**

अग्राम्यपदवत् संस्कृतपदवत् सर्वेषां स्फुटप्रतिपत्तये स्वदेशभाषापदरहितमुक्तवा -नित्यर्थः ॥ ६ ॥



**अनलः शरभश्चैव सम्पातिः प्रघसस्तथा ।  
गत्वा लङ्कां ममामात्याः पुरीं पुनरिहागताः ॥ ७ ॥  
भूत्वा शकुनयः सर्वे प्रविष्टाश्च रिपोर्बलम् ।  
विधानं विहितं यच्च तद्दृष्ट्वा समुपस्थिताः ॥ ८ ॥  
संविधानं यथाहुस्ते रावणस्य दुरात्मनः ।  
राम तद्ब्रुवतः सर्वं यथा तत्त्वेन मे शृणु ॥ ९ ॥  
पूर्वं प्रहस्तः सबलो द्वारमासाद्य तिष्ठति ।  
दक्षिणं च महावीर्यौ महापार्श्वमहोदरौ ॥ १० ॥**

अनल इत्यादिश्लोकत्रयं । विधानं नगररक्षणसंविधानं । ते दुरात्मनो रावणस्य यत्संविधानमाहुः तद्यथातत्त्वेन याथार्थ्येन । ब्रुवतः मे मत्तः । शृणु ॥ ७ – १० ॥



**इन्द्रजित्पश्चिमद्वारं राक्षसैर्बहुभिर्वृतः ।  
पट्टिशासिधनुष्मद्भिः शूलमुद्गरपाणिभिः ।  
नानाप्रहरणैः शूरैरावृतो रावणात्मजः ॥ ११ ॥**

पट्टिशासिधनुष्मद्भिः शूलमुद्गरपाणिभिः । बहुभी राक्षसैः प्रधानराक्षसैर्वृतः । नानाप्रहरणैः शूरैरावृतः । रावणात्मजः इन्द्रजित्पश्चिमद्वारं आसाद्य तिष्ठतीत्यनुकृष्यते ॥ ११ ॥

**  
राक्षसानां सहस्रैस्तु बहुभिः शस्त्रपाणिभिः ।  
युक्तः परमसंविग्नो राक्षसैर्बहुभिर्वृतः ।  
उत्तरं नगरद्वारं रावणः स्वयमास्थितः ॥ १२ ॥**

असंविग्नः अकम्पितहृदयः । राक्षसैः प्रधानभूतैः ॥ १२ ॥



**विरूपाक्षस्तु महता शूलखड्गधनुष्मता ।  
बलेन राक्षसैः सार्धं मध्यमं गुल्ममास्थितः ॥ १३ ॥**

बलेन सेनया । राक्षसैः मुख्यैः ॥ १३ ॥



**एतानेवंविधान्गुल्माँल्लङ्कायां समुदीक्ष्य ते ।  
मामकाः सचिवाः सर्वे पुनः शीघ्रमिहागताः ॥ १४ ॥**

गुल्मान् सेनाः । गुल्मो रुक्स्तंबसेनासु इत्यमरः ॥ १४ ॥



**गजानां च सहस्रं च रथानामयुतं पुरे ।  
हयानामयुते द्वे च साग्रकोटीश्च रक्षसाम् ॥ १५ ॥  
विक्रान्ता बलवन्तश्च संयुगेष्वाततायिनः ।  
इष्टा राक्षसराजस्य नित्यमेते निशाचराः ॥ १६ ॥**

गजानां गजयोधिनां । रथानां हयानामित्यत्राप्येवं द्रष्टव्यं । हयानां साग्रकोटिः द्वे अयुते चेत्यन्वयः । एते एतावन्तः । यद्वा गजानामित्यादिशब्दाः गजादिपराः । एवमुत्तरोत्तराधिक -सङ्ख्योच्यते । हयानां द्वे अयुते । रक्षसां साग्रकोटिः पूर्णा कोटिः । एते रावणस्येष्टा अन्तरङ्गाः । स्वसेविन इत्यर्थः । आततायिनः क्रूरा इत्यर्थः ॥ १५ – १६ ॥



**एकैकस्यात्र युद्धार्थे राक्षसस्य विशांपते ।  
परिवारः सहस्राणां सहस्रमुपतिष्ठते ॥ १७ ॥**

अत्र राक्षसेषु । एकैकस्य राक्षसस्य । सहस्राणां सहस्रं दशलक्षसङ्ख्याविशिष्टः परिवारः । इदानीं । युद्धार्थे युद्धनिमित्तं । उपतिष्ठत इत्यन्वयः ॥ १७ ॥



**एतां प्रवृत्तिं लङ्कायां मन्त्रिप्रोक्तं विभीषणः ।  
एवमुक्त्वा महाबाहु राक्षसांस्तानदर्शयत् ।  
लङ्कायाः सचिवैः सर्वा रामाय प्रत्यवेदयत् ॥ १८ ॥**

एतामिति सार्धश्लोकः ॥ तान् मन्त्रिभूतान् । दर्शनानन्तरं सचिवैः प्रयोज्यकर्तृभिः । लङ्कायां सर्वां प्रवृत्तिमित्यनुषज्यते । रामाय प्रत्यवेदयत् । सचिवैरपि तं वृत्तान्तमावेदयदित्यर्थः ॥ १८ ॥

**  
रामं कमलपत्राक्षमिदमुत्तरमब्रवीत् ।  
रावणावरजः श्रीमान्रामप्रियचिकीर्षया ॥ १९ ॥**

राममित्यादिश्लोकत्रयम् ॥ उत्तरं अनन्तरवक्तव्यम् ॥ १९ ॥



**कुबेरं तु यदा राम रावणः प्रत्ययुध्यत ।  
षष्टिः शतसहस्राणि तदा निर्यान्ति राक्षसाः ॥ २० ॥**

दिग्विजयकालिकबलादाधुनिकबलमधिकमिति कथयितुं पूर्वबलं परिगणयति- कुबेरमिति । निर्यान्ति निर्ययुः ॥ २० ॥



**पराक्रमेण वीर्येण तेजसा सत्त्वगौरवात् ।  
सदृशा योऽत्र दर्पेण रावणस्य दुरात्मनः ॥ २१ ॥**

पराक्रमेण पराभिभवसामर्थ्येन । वीर्येण युद्धे स्वयमविकृतत्वेन । तेजसा प्रतापेन । सत्त्वगौरवात् धैर्यातिशयेनेत्यर्थः । दर्पेण च । रावणस्य अत्र ये सदृशास्तादृशा राक्षसा इति पूर्वेणान्वयः ॥ २१ ॥



**अत्र मन्युर्न कर्तव्यो रोषये त्वां न भीषये** **।  
समर्थो ह्यसि वीर्येण सुराणामपि निग्रहे** **॥** **२२** **॥**

स्वामिसन्निधौ शत्रुबलवर्णनमयुक्तमित्याशङ्क्य परिहरति — अत्रेति ॥ अत्र बलवर्णने सति । मन्युः क्रोधः । न कर्तव्यः । रोषये शत्रुनिरसनाय रोषमुत्पादये । न भीषये शत्रुबलवर्णनेन न भीतिमुत्पादये । रोषोत्पादनस्य फलमाह – समर्थोहीति ॥ २२ ॥



**तद्भवांश्चतुरङ्गेण बलेन महता वृतः** **।  
व्यूह्येदं वानरानीकं निर्मथिष्यसि रावणम्** **॥** **२३** **॥**

तत् राक्षसबलस्य व्यूढत्वात् । महता बलेन वृतो भवानपि । चतुरङ्गेण रावणसेनावच्चतुरवयवेन । व्यूह्य विभज्य । निर्मथिष्यसि । मध्यमपुरुषत्वमार्षं । चतुरङ्गकार्यकरत्वाच्चतुरङ्गत्वमित्यन्ये ॥ २३ ॥



**रावणावरजे वाक्यमेवं ब्रुवति राघवः** **।  
शत्रूणां प्रतिघातार्थमिदं वचनमब्रवीत्** **॥** **२४** **॥**

प्रतिघातार्थं प्रतिक्रियार्थम् ॥ २४ ॥



**पूर्वद्वारे तु लङ्काया नीलो वानरपुङ्गवः** **।  
प्रहस्तप्रतियोद्धा स्याद्वानरैर्बहुभिर्वृतः** **॥** **२५** **॥  
अङ्गदो वालिपुत्रस्तु बलेन महता वृतः** **।  
दक्षिणे बाधतां द्वारे महापार्श्वमहोदरौ** **॥** **२६** **॥**

पूर्वद्वारेस्थित्वेति शेषः ॥ २५ – २६ ॥



**हनूमान्पश्चिमद्वारं निपीड्य पवनात्मजः** **।  
प्रविशत्वप्रमेयात्मा बहुभिः कपिभिर्वृतः** **॥** **२७** **॥**

अप्रमेयात्मेति मायाविन इन्द्रजितोयमेवार्ह इति भावः ॥ २७ ॥



**दैत्यदानवसङ्घानामृषीणां च महात्मनाम्** **।  
विप्रकारप्रियः क्षुद्रो वरदानबलान्वितः** **॥** **२८** **॥  
परिक्रामति यः सर्वाँल्लोकान्सन्तापयन्प्रजाः** **।  
तस्याहं राक्षसेन्द्रस्य स्वयमेव वधे धृतः** **॥** **२९** **॥  
उत्तरं नगरद्वारमहं सौमित्रिणा सह** **।  
निपीड्याभिप्रवेक्ष्यामि सबलो यत्र रावणः** **॥** **३०** **॥**

स्वस्यचोत्तरद्वारनिरोधहेतुमाह – दैत्यदानवेत्यादिश्लोकत्रयम् ॥ विप्रकारप्रियः प्रियविप्रकारः । वा प्रियस्य इति पूर्वनिपातः । विप्रकारः पीडा । क्षुद्रः क्षुद्रबुद्धिः । प्रजाः संतापयन् लोकान् परिक्रामतीत्यन्वयः । तस्याहमिति लोके यत्तच्छब्दाध्याहारेणाहंशब्दद्वयनि- र्वाहः । योहं धृतः निश्चितः । सोहं प्रवेक्ष्यामीत्यन्वयः । स्वयमेव अद्वारेण । यद्वा तस्याहमित्यर्धान्तमेकं वाक्यं । उत्तरमित्यादि भिन्नं वाक्यम् ॥ २८- ३० ॥



**वानरेन्द्रश्च बलवानृक्षराजश्च जाम्बवान्** **।  
राक्षसेन्द्रानुजश्चैव गुल्मो** **भवतु मध्यमः** **॥** **३१** **॥**

गुल्मो भवतु मध्यमः । मध्यमसेना भव- त्वित्यर्थः । बलवद्भ्यां रावणेन्द्रजिद्भ्यामधिष्ठितयोरुत्तरपश्चिमयोः मध्यमगुल्मो भवत्वित्यर्थः ॥ ३१ ॥



**न चैव मानुषं रूपं कार्यं हरिभिराहवे** **।  
एषा भवतु संज्ञा** **नो** **युद्धेऽस्मिन्वानरे बले** **॥** **३२** **॥  
वानरा एव निश्चिह्नं स्वजनेऽस्मिन्भविष्यति** **॥** **३३** **॥**

संज्ञा संकेतः । अस्य प्रयोजनमाह-वानरा इति । नः अस्माकं । वानरा एवास्मिन् स्वजने चिह्नं भविष्यतीति । अस्माकं वानरत्वमेवात्मीयत्वज्ञापकंभवि- ष्यतीत्यर्थः । यदि वानराअपि कामरूपधारणेन युद्ध्येयुः । राक्षसानामपि तादृशत्वादात्मपरविवेको न स्यात् । वानरत्वंतु जघन्यतया न ते भजिष्यन्तीति भावः । इदानीं मानुषरूपपरिग्रह प्रतिषेधसामर्थ्यादितःपूर्वं मानुषरूपं परिगृह्य स्थिता इति गम्यते ॥ ३२-३३ ॥

**  
वयं तु मानुषेणैव सप्त योत्स्यामहे परान्** **।  
अहमेष** **सह भ्रात्रा लक्ष्मणेन महौजसा** **।  
आत्मना पञ्चमश्चायं सखा मम विभीषणः** **॥** **३४** **॥**

मानुषेण मनुष्यसंबन्धिना । रूपेणेति शेषः । विभीषणादीनामपि मानुषरूपसंस्थान -सादृश्यादेवमुच्यते ॥ ३४ ॥



**स रामः कार्यसिद्ध्यर्थमेवमुक्त्वा विभीषणम्** **।  
सुवेलारोहणे बुद्धिश्चकार मतिमान्मतिम्** **।  
रमणीयतरं दृष्ट्वा सुवेलस्य गिरेस्तटम् ॥** **३५** **॥  
ततस्तु रामो महता बलेन** **प्रच्छाद्य सर्वां पृथिवीं महात्मा** **।  
प्रहृष्टरूपोऽभिजगाम लङ्कां** **कृत्वा मतिं सोऽरिवधे महात्मा** **॥** **३६** **॥**

स राम इत्यादिसार्घश्लोक एकान्वयः ॥ कृत्यसिद्ध्यर्थं कार्यसिद्ध्यर्थं । सुवेलारोहणे विषये । बुद्धिः बुद्धिमान् । मतुब्लोप आर्षः । मतिं इच्छां । सुवेलारोहणे बुद्धिं चकार मतिमान्मतिमिति च पाठः । सुवेलारोहणबुद्धिमेव मतिं चकार । नान्यामित्यर्थः । आरोहणेच्छाहेतुमाह- रमणीयतरमिति । सौन्दर्यावलोकनमेव तदारोहणहेतुः । नतु लङ्काप्राप्तिः । अतएव लङ्कोपरोधायावरोहणं वक्ष्यति — ततस्त्विति ॥ पृथिवीं सुवेलकटकभूमिं । महात्मा महाबुद्धिः । प्रह्रष्टरूपः अतिशयेन प्रहृष्टः । प्रशंसायां रूपप् । लङ्कां लङ्कैकदेशसुवेलं । महात्मा महाभृतिरिति द्वितीयमहात्मशब्दार्थः । अभिजगाम । आरोहणायेति । भावः ॥ ३५ – ३६ ॥



**इत्यार्षे** **श्रीमद्रामायणे वाल्मीकीये आदिकाव्ये युद्धकाण्डे** **सप्तत्रिंशः सर्गः ॥** **३७** **॥  
इति श्रीगोविन्दराजविरचिते श्रीमद्रामायणभूषणे रत्नकिरीटाख्याने युद्धकाण्डव्या- ख्याने सप्तत्रिंशः सर्गः ॥ ३७ ॥**
