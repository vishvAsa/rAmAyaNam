+++
title = "०९३"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रिनवतितमःसर्गः**


<details><summary>विषयाः</summary>

रामाश्वमेधदर्शनाय कुशलवादिशिष्यगणेन सह समागतवतावाल्मीकिना ऋषिवाटनिक -टेपर्णशालानिर्मापणेनतत्रवासः ॥ १ ॥ तथा कुशलवौप्रति परेद्युः प्रभाते यज्ञवाटनिकटादिषु -श्रीरामायणगानचोदनपूर्वकं रामेणप्रश्ने आत्मनोर्वाल्मीकिशिष्यत्वकीर्तननियोजनम् ॥ २ ॥
</details>


**वर्तमाने तथाभूते यज्ञे च परमाद्भुते ।**

**सशिष्य आजगामाशु वाल्मीकिर्मुनिपुङ्गवः ॥ १ ॥**

तथाभूते प्रागुक्तप्रकारं प्रवृत्ते ॥ १ ॥

****

**स दृष्ट्वा दिव्यसङ्काशं यज्ञमद्भुतदर्शनम् ।**

**एकान्ते ऋषिवाटानां चकार उटजान्छुभान् ॥ २ ॥**

ऋषिवाटानामिति । समीप इति शेषः । उटजानिति बहुवचनं बहुशिष्यत्वात् ॥ २ ॥

****

**शकटांश्च बहून्पूर्णान्फलमूलैश्च शोभनान् ।**

**वाल्मीकिवाटे रुचिरे स्थापयन्नविदूरतः ॥ ३ ॥**

**आसीत्सुपूजितो राज्ञा मुनिभिश्च महात्मभिः ।**

**वाल्मीकिः सुमहातेजा न्यवसत्परमात्मवान् ॥ ४ ॥**

**स शिष्यावब्रवीद्धृष्टौ युवां गत्वा समाहितौ ।**

**कृत्स्नं रामायणं काव्यं गायेथां परया मुदा ॥ ५ ॥**

**ऋषिवाटेषु पुण्येषु ब्राह्मणावसथेषु च ।**

**रथ्यासु राजमार्गेषु पार्थिवानां गृहेषु च ॥ ६ ॥**

रुचिर इति । अभूदिति शेषः ॥ ३-६ ॥

****

**रामस्य भवनद्वारि यत्र कर्म प्रवर्तते ।**

**ऋत्विजामग्रतश्चैव तत्र गेयं विशेषतः ॥ ७ ॥**

यत्र कर्म चेति । अश्वमेधयाग इत्यर्थः ॥ ७ ॥

****

**इमानि च फलान्यत्र स्वादूनि विविधानि च ।**

**जातानि पर्वताग्रेषु चास्वाद्यास्वाद्य गायताम् ॥ ८ ॥**

अत्रास्माकं वाटे । विद्यमानान्यास्वाद्य । गायतामिति लोट् प्रथमपुरुषद्विवचनं । यदा यदा श्रमः तदा तदैवं कुरुतं । भवन्ताविति शेषः ॥ ८ ॥

****

**न यास्यथः श्रमं वत्सौ भक्षयित्वा फलानि वै ।**

**मूलानि च सुमृष्टानि नगराद्बहिरास्यथः ॥ ९ ॥**

नगराद्बहिरास्यथः । क्षत्रियकुलेष्विति शेषः । नगराद्बहिः उटज इत्यर्थः । आस्यथः अधितिष्ठतमिति यावत् । आसेच्छान्दसः श्यन् परस्मैपदं च ॥ ९ ॥

****

**यदि शब्दापयेद्रामः श्रवणाय महीपतिः ।**

**ऋषीणामुपविष्टानां ततो गेयं प्रवर्तताम् ॥ १० ॥**

शब्दापयेत् आह्वयेत् ॥ १० ॥

****

**दिवसे विंशतिः सर्गा गेया मधुरया गिरा ।**

**प्रमाणैर्बहुभिस्तत्र यथोद्दिष्टा मया पुरा ॥ ११ ॥**

**लोभश्चापि न कर्तव्यः स्वल्पोपि धनकाङ्क्षया ।**

**किं धनेनाश्रमस्थानां फलमूलोपजीविनाम् ॥ १२ ॥**

तत्र रामायणे । बहुभिः सर्गप्रमाणैर्यथा मया पुरा सर्गा उद्दिष्टाः तेषु सर्गेषु दिवसे दिवसे विंशतिसर्गा गेयाः ॥ ११-१२ ॥

****

**यदि पृच्छेत्स काकुत्स्थो युवां कस्येति दारकौ ।**

**आवां वाल्मीकिशिष्यौ स्वो ब्रूतमेवं नराधिपम् ॥ १३ ॥**

आवां वाल्मीकिशिष्यौ स्व इत्येवं ब्रूतं नामुकदारकाविति ॥ १३ ॥

****

**इमास्तन्त्रीः सुमधुराः स्थानं वा पूर्वदर्शनम् ।**

**सूर्च्छयित्वा सुमधुरं गायेथां विगतज्वरौ ॥ १४ ॥**

इमास्तन्त्रीरिति । वीणाशिरा इत्यर्थः । अपूर्वदर्शनं अपूर्वस्वराणां दर्शनं यत्र तत्तथा तादृशं स्थानं षड्जादिस्वरभेदसिद्धये वीणादण्डोपरि कल्पितं शिराणां स्पर्शविशेषसिद्धिप्रयोजनस्थानपङ्किः स्थानमित्युच्यते । तद्वा मूर्च्छयित्वा तत्र वा नादव्याप्तिं कृत्वा ॥ १४ ॥

****

**आदिप्रभृति गेयं स्यान्न चावज्ञाय पार्थिवम् ।**

**पिता हि सर्वभूतानां राजा भवति धर्मतः ॥ १५ ॥**

**तद्युवां हृष्टमनसौ श्वः प्रभाते समास्थितौ ।**

**गायेथां मधुरं गेयं तन्त्रीलयसमन्वितम् ॥ १६ ॥**

**इति सन्दिश्य बहुशो मुनिः प्राचेतसस्तदा ।**

**वाल्मीकिः परमोदारस्तूष्णीमासीन्महायशाः ॥ १७ ॥**

**सन्दिष्टौ मुनिना तेन तावुभौ मैथिलीसुतौ ।**

**तथैव करवावेति निर्जग्मतुररिन्दमौ ॥ १८ ॥**

आदिप्रभृतीति संक्षेपमारभ्येत्यर्थः । पार्थिवं न चावज्ञायेति । तत्समीपे स्थलान्तर इव लीलापरिहासादिकं न कर्तव्यमित्यर्थः । तत्र हेतुः-पिता हि सर्वभूतानामिति ॥ १५-१८ ॥

****

**तामद्भुतां तौ हृदये कुमारौ निवेश्य वाणीमृषिभाषितां तदा ।**

**समुत्सुकौ तौ सममृषतुर्निशां यथाऽश्विनौ भार्गवनीतिसंहिताम् ॥ १९ ॥**

नीतिसंहितां अश्विनाविव तौ तां वाणीं हृदये निवेश्य । श्वो गातव्यां स्मृत्वेत्यर्थः । निशां निशायां । सममिति । ऋषिभिरित्यर्थः । सममूषतुरिति च पाठः । भार्गव-नीतिसंस्कृतौ इति पाठान्तरे तु वाल्मीकिशिक्षितावित्यर्थः ॥ १९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिनवतितमःसर्गः॥९३ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिनवतितमः सर्गः ॥ ९३ ॥**
