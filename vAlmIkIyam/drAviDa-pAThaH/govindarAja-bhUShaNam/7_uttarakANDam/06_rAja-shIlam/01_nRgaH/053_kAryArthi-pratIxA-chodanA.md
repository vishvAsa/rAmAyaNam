+++
title = "०५३ कार्यार्थि-प्रतीक्षा-चोदना"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रिपञ्चाशःसर्गः**


<details><summary>विषयाः</summary>

सीता-शोकेन दिन-चतुष्टयं  
राज्य-कार्याकरणेन दूयता रामेण  
लक्ष्मणं प्रति राज्य-कार्याविमनस्यानर्थ-हेतुत्वे+++(=??)+++ दृष्टान्ततया  
नृगोपाख्यान-निवेदन-पूर्वकं कार्यार्थिनां प्रतीक्षण-चोदना ॥ १ ॥
</details>


**लक्ष्मणस्य तु तद्वाक्यं निशम्य परमाद्भुतम् ।  
सुप्रीतश्चाभवद्रामो वाक्यमेतदुवाच ह ॥ १ ॥  
दुर्लभस्त्वीदृशो बन्धुरस्मिन्काले विशेषतः ।  
यादृशस्त्वं महाबुद्धे मम सौम्य मनोनुगः ॥ २ ॥  
यच्च मे हृदयं किंचिद्वर्तते शुभलक्षण ।  
तन्निशामय च श्रुत्वा कुरुष्व वचनं मम ॥ ३ ॥  
चत्वारो दिवसाः सौम्य कार्यं पौरजनस्य वै ।  
अकुर्वाणस्य सौमित्रे तन्मे मर्माणि कृन्तति ॥ ४ ॥  
आहूयन्तां प्रकृतयः पुरोधा मन्त्रिणस्तथा ।  
कार्यार्थिनश्च पुरुषाः स्त्रियश्च पुरुषर्षभ ॥ ५ ॥**

स्त्रियश्चेति । कार्यार्थिन्य इत्यनुषज्यते ॥ ५ ॥

**पौरकार्याणि यो राजा न करोति दिनेदिने ।  
संवृते नरके घोरे पतितो नात्र संशयः ॥ ६ ॥  
श्रूयते हि पुरा राजा नृगो नाम महायशाः ।  
बभूव पृथिवीपालो ब्रह्मण्यः सत्यवाक्छुचिः ॥ ७ ॥  
स कदाचिद्गवां कोटीः सवत्साः स्वर्णभूषिताः ।  
नृदेवो भूमिदेवेभ्यः पुष्करेषु ददौ नृपः ॥ ८ ॥**

पतितः स्वकर्मणेति शेषः । स मृतो नरके घोरे पात्यते नात्र संशय इति च पाठः ॥ ६-८ ॥

**ततः सङ्गाद्गता धेनुः सवत्सा स्पर्शिताऽनघ ।  
ब्राह्मणस्याहिताग्नेश्च दरिद्रस्योञ्छवर्तिनः ॥  
\[ नृगस्य गोसमूहेषु ददतः पूर्वमेव सा ॥ ९ ॥ \]  
स नष्टां गां क्षुधार्तो वै अन्विष्यंस्तत्रतत्रच ।  
नापश्यत्सर्वराज्येषु संवत्सरगणान्बहून् ॥ १० ॥**

सङ्गात् राज्ञा दत्तबहुगोसङ्गात् ॥ ९-१० ॥

**ततः कनखलं गत्वा जीर्णवत्सां निरामयाम् ।  
ददर्श गां स्वकां धेनुं ब्राह्मणस्य निवेशने ॥ ११ ॥  
अथ तां नामधेयेन स्वकेनोवाच स द्विजः ।  
आगच्छ शबलेत्येवं सा तु शुश्राव गौः स्वरम् ॥ १२ ॥  
तस्य तु स्वरमाज्ञाय क्षुधार्तस्य द्विजस वै ।  
अन्वगात्पृष्ठतः सा गौर्गच्छन्तं पावकोपमम् ॥ १३ ॥  
योपि पालयते विप्रः सोपि गामन्त्रगाद्दृतम् ।  
गत्वा तमृषिमाचष्ट मम गौरिति सत्वरम् ॥ १४ ॥**

कनखलं कनखलाख्यग्रामम् ॥ ११-१४ ॥

**स्पर्शिता राजसिंहेन मम दत्ता नृगेण ह ।  
तयोर्ब्राह्मणयोर्वादो महानासीद्विपश्चितोः ॥ १५ ॥  
विवदन्तौ ततोऽन्योन्यं दातारमभिजग्मतुः ।  
तौ राजभवनद्वारि न प्राप्तौ नृगशासनम् ॥ १६ ॥  
अहोरात्राण्यनेकानि वसन्तौ क्रोधमीयतुः ।  
ऊचतुश्च महात्मानौ तावुभौ द्विजसत्तमौ ।  
क्रुद्धौ परमसंतप्तौ वाक्यं घोराभिसंहितम् ॥ १७ ॥**

स्पर्शिता दत्ता ॥ १५-१७ ॥

**आर्थिनां कार्यसिद्ध्यर्थं यस्मात्वं नैषि दर्शनम् ।  
अदृश्यः सर्वभूतानां कृकलासो भविष्यसि ॥ १८ ॥  
बहुवर्षसहस्राणि बहुवर्षशतानि च ।  
श्वभ्रेऽस्मिन्कृकलासो वै दीर्घकालं *व*सिष्यसि ॥ १९ ॥  
उत्पत्स्यते हि लोकेऽस्मिन्यदूनां कीर्तिवर्धनः ।  
वासुदेव इति ख्यातो लोके पुरुषविग्रहः ॥ २० ॥**

कृकलासः सरठः ॥ १८-२० ॥

**स ते मोक्षयिता राजंस्तस्माच्छापाद्भविष्यति ।  
कृता च तेन कालेन निष्कृतिस्ते भविष्यति ॥ २१ ॥  
भारावतरणार्थं हि नरनारायणावुभौ ।  
उत्पत्स्येते महावीर्यौ कलौ युग उपस्थिते ॥ २२ ॥**

निष्कृतिः शापमोक्षः ॥ २१-२२ ॥

**एवं तौ शापमुत्सृज्य ब्राह्मणौ विगतज्वरौ ।  
तां गां हि दुर्बलां वृद्धां ददतुर्ब्राह्मणाय वै ॥ २३ ॥  
एवं स राजा तं शापमुपभुङ्क्ते सुदारुणम् ॥ २४ ॥**

ब्राह्मणाय कस्मैचित् अन्यस्मा इत्यर्थः ॥ २३-२४ ॥

**कार्यार्थिनां विमर्दो हि राज्ञां दोषाय कल्पते ।  
तच्छीघ्रं दर्शनं महामभिवर्तन्तु कार्यिणः ॥ २५ ॥  
सुकृतस्य हि कार्यस्य फलं नापैति पार्थिवः ।  
तस्माद्गच्छ प्रतीक्षस्व सौमित्रे कार्यवाञ्जनः ॥ २६ ॥**

विमर्दः कलहः । अभिवर्तन्तु आगच्छन्तु । कार्यिणः कार्यार्थिनः । अभिवर्तन्तु काङ्क्षिण इति पाठः ॥ २५-२६ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिपञ्चाशःसर्गः ॥ ५३ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिपञ्चाशः सर्गः ॥ ५३ ॥**
