+++
title = "०५७ निमि-वसिष्ठ-देह-प्राप्तिः"

+++
**श्रीमद्रामायणे वाल्मीकीये आदिकाव्ये उत्तरकाण्डे सप्तपञ्चाशःसर्गः**


<details><summary>विषयाः</summary>

कुंभस्थ-मित्रा-वरुण-तेजोभ्यां वसिष्ठोत्पत्तिः ॥ १ ॥  
सुरैर् निमि-राजस्य तत्-प्रार्थनया  
सर्व-प्राणि-नेत्रेषु निवास-कल्पन-पूर्वकं  
केवल-तद्-देह-मथनान् मिथिल-राजोत्पादनम् ॥ २ ॥
</details>


**तां श्रुत्वा दिव्यसंकाशां कथामद्भुतदर्शनाम् ।  
लक्ष्मणः परमप्रीतो राघवं वाक्यमब्रवीत् ॥ १ ॥**

दिव्यसंकाशां दिव्यरूपाम् ॥ १ ॥

**निक्षिप्तदेहौ काकुत्स्थ कथं तौ द्विजपार्थिवौ ।  
पुनर्देहेन संयोगं जग्मतुर्देवसंमतौ ॥ २ ॥**

निक्षिप्तदेहौ । पुनर्देहेनेति । कुम्भे वरुणतेजोविसर्जनमुक्तं तावता प्रकृष्टदेहसिद्धिप्रश्नो न दत्तोत्तर इति पुनः प्रश्नः कृत इति मन्तव्यम् ॥ २ ॥

**तस्य तद्भाषितं श्रुत्वा रामः सत्यपराक्रमः ।  
तां कथां कथयामास वसिष्ठस्य महात्मनः ॥ ३ ॥**

तां कथां वसिष्ठस्य देहोत्पत्तिविषयिणीं कथाम् ॥ ३ ॥

**यस्तु कुम्भो रघुश्रेष्ठ तेजःपूर्णो महात्मनोः ।  
तस्मिंस्तेजोमयौ विप्रौ संभूतावृषिसत्तमौ ॥ ४ ॥**

तेजोमयौ निरविधिकतेजस्कौ ॥ ४ ॥

**पूर्वं समभवत्तत्र ह्यगस्त्यो भगवानृषिः ।  
नाहं सुतस्तवेत्युक्त्वा मित्रं तस्मादपाक्रमत् ॥ ५ ॥**

तत्र कुम्भे । पूर्वं वरुणतेजोनिधानात्पूर्वं । मित्रं प्रति नाहं तव सुत इत्युक्त्वा तस्मात्कुम्भादपाक्रमत् उदतिष्ठत ॥ ५ ॥

**तद्धि तेजस्तु मित्रस्य उर्वश्याः पूर्वमाहितम् ।  
तस्मिन्त्समभवत्कुम्भे तत्तेजो यत्र वारुणम् ॥ ६ ॥**

निषेधस्य का वा प्रसक्तिरित्यत्राह-तद्धि तेज इति ॥ उर्वश्या निमित्तभूतायाः । मित्रतेजस्तस्मिन्कुम्भे पूर्वं उपरि आहितं अर्पितं तस्मात्प्रतिषेधः कृत इतिभावः । यद्वा पूर्ववरणकाले उर्वश्या आहितं तेजः सखीसन्निधानात् असंभोगात्कुम्भे तत्र निक्षिप्तमिति भावः । अस्मिंस्तु पक्षे मित्रपदं मित्रावरुणपरं । सर्वथा न मित्रावरुणतेजोजोगस्त्यः किंतु कुम्भमात्रसंभवः । अतएव कुम्भसंभवः कलशीभव इत्यादिव्यवहारः । अयोनिजश्चायं कुम्भस्य मैत्रावरुणत्वात् मैत्रावरुणिरित्यपि व्यवहारः । क्वचित् वसिष्ठस्तु मैत्रावरुणतेजोज एवेत्याह- यस्मात्तेजस्तु मित्रस्योर्वश्यां पूर्वमाहितं तत्तेजो यत्र वारुणमिति । अन्ये त्वाहुः । नाहं सुतस्तवेत्यादि । पुत्रो न भवामीत्यर्थः । उत्तरस्य प्रसक्तिं दर्शयति-तद्धीति ॥ अगस्त्यस्य उत्पत्तिबीजभूतं मित्रस्य तत्तेजः उर्वश्याः पूर्वमुर्वश्या निमित्ततः मित्रेण तस्मिन्कुम्भे वरुणवीर्यविसर्जनात्पूर्वमेवाहितं । तस्मिन्नेव कुम्भे वारुणमपि तेज उर्वशीनिमित्तकं समभवत् । तस्मान्नैकस्य तव सुत इत्युक्तं अगस्त्येन । अतएव मैत्रावरुणिरित्यगस्त्यनाम कुम्भाज्जन्यत्वात्कुम्भसंभवइत्याहुः ॥ ६ ॥

**कस्य चित्वथ कालस्य मित्रावरुणसंभवः ।  
वसिष्ठस्तेजसा युक्तो जज्ञे चेक्ष्वाकुदैवतम् ॥ ७ ॥  
तमिक्ष्वाकुर्महातेजा जातमात्रमनिन्दितम् ।  
वव्रे पुरोहितं सौम्य वंशस्यास्य भवाय नः ॥ ८ ॥**

कस्य चिदिति । अगस्त्योत्पत्तेः बहुकालानन्तरमित्यर्थः । मित्रावरुणयोस्तेज आविशेति पूर्वं ब्रह्मनियोगः ॥ ७-८ ॥

**एवं त्वपूर्वदेहस्य वसिष्ठस्य महात्मनः ।  
कथितो निर्गमः सौम्य निमेः शृणु यथाभवत् ॥ ९ ॥  
दृष्ट्वा विदेहं राजानमृषयः सर्व एव ते ।  
तं ततो योजयामासुर्यागदीक्षां मनीषिणः ॥ १० ॥**

अपूर्वदेहस्य नूतनदेहस्य । निर्गमः उत्पत्तिः ॥ ९-१० ॥

**तं च देहं नरेन्द्रस्य रक्षन्ति स्म द्विजोत्तमाः ।  
गन्धैर्माल्यैश्च वस्त्रैश्च पौरभृत्यसमन्विताः ॥ ११ ॥**

रक्षन्ति स्मेति तैलकटाहादाविति शेषः ॥ ११ ॥

**ततो यज्ञे समाप्ते तु भृगुस्तत्रेदमब्रवीत् ।  
आनयिष्यामि ते चेतस्तुष्टोस्मि तव पार्थिव ॥ १२ ॥**

भृगुः तत्र तस्मिन् । यज्ञसमाप्तिकाल इत्यर्थः । इदं वक्ष्यमाणं । हे पार्थिव देहाभिमानिप्रत्यगात्मन् । तव तुष्टोस्मि अतस्ते चेतः जीवमानयिष्यामि देह इत्यब्रवीत् ॥ १२ ॥

**सुप्रीताश्च सुराः सर्वे निमेश्चेतस्तथाऽब्रुवन् ।  
वरं वरय राजर्षे क्व ते चेतो निरूप्यताम् ॥ १३ ॥**

तदा सुप्रीताः सर्वे सुराश्च निमेश्चेत आनयिष्याम इत्यब्रुवन् । अथ हे राजर्षे, वरं वरय ते चेतस्त्वाकृष्ट्वा क्व निरूप्यतां क स्थाप्यतामिति चाब्रुवन्निति संबन्धः । क्व ते चेतो निरूप्यतामिति च पाठः ॥ १३ ॥

**एवमुक्तः सुरैः सर्वैर्निमेश्चेतस्तदाब्रवीत् ।  
नेत्रेषु सर्वभूतानां वसेयं सुरसत्तमाः ॥ १४ ॥**

निमेश्चेतः चेतोभिमानी प्रत्यगात्मा तदाऽब्रवीत् । किमिति, सर्वभूतानां नेत्रेषु । वैभवात् वसेयं नत्वेकस्मिन्नित्यर्थः ॥ १४ ॥

**बाढमित्येव विबुधा निमेश्चेतस्तदाऽब्रुवन् ।  
नेत्रेषु सर्वभूतानां वायुभूतश्चरिष्यसि ॥ १५ ॥**

वायुभूतः नागाद्युपवायुभूत इत्यर्थः ॥ १५ ॥

**त्वत्कृते च निमिष्यन्ति चक्षूंषि पृथिवीपते ।  
वायुभूतेन चरता विश्रमार्थं मुहुर्मुहुः ॥ १६ ॥**

त्वत्कृते त्वदवस्थाननिमित्तं निमिष्यन्ति निमेषधर्मं प्राप्स्यन्ति । विश्रामार्थमिति । उन्मीलनखेदापनोदनार्थमित्यर्थः ॥ १६ ॥

**एवमुक्त्वा तु विबुधाः सर्वे जग्मुर्यथागतम् ।  
ऋषयोऽपि महात्मानो निमेर्देहं समाहरन् ॥ १७ ॥**

देहं केवलमित्यर्थः ॥ १७ ॥

**अरणिं तत्र निक्षिप्य मथनं चक्रुरोजसा ।  
मन्त्रहोमैर्महात्मानः पुत्रहेतोर्निमेस्तदा ॥ १८ ॥**

मन्त्रहोमैः पुत्रीयमन्त्रहोमैः । तादृशमन्त्रपूर्वकहोमैरित्यर्थः ॥ १८ ॥

**अरण्यां मथ्यमानायां प्रादुर्भूतो महातपाः ।  
मथनान्मिधिरित्याहुर्जननाज्जनकोभवत् ।  
यस्माद्विदेहात्संभूतो वैदेहस्तु ततः स्मृतः ॥ १९ ॥  
एवं विदेहराजश्व जनकः पूर्वकोऽभवत् ।  
मिथिर्नाम महातेजास्तेनायं मैथिलोऽभवत् ॥ २० ॥  
\[ इति सर्वमशेषतो मया कथितं संभवकारणं तु सौम्य ।  
नृपपुङ्गवशापजं द्विजस्य द्विजशापाच्च यदद्भुतं नृपस्य ॥ २१ ॥ \]**

विदेहाद्विगतो देहो विदेहः तस्मात्संभूतो वैदेहः जनकः ॥ १९-२१ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तपञ्चाशःसर्गः॥ ५७ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तपञ्चाशः सर्गः ॥ ५७ ॥**
