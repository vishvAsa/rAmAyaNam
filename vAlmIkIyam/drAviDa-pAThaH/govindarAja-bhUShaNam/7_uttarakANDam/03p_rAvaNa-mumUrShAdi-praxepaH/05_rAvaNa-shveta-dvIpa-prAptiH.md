+++
title = "०५ रावण-श्वेत-द्वीप-प्राप्तिः"

+++

<details open><summary>विश्वास-प्रस्तुतिः</summary>

प्रक्षिप्तेषु पञ्चमः सर्गः ॥ ५ ॥
</details>

<details><summary>मूलम्</summary>

प्रक्षिप्तेषु पञ्चमः सर्गः ॥ ५ ॥
</details>

<details><summary>विषयाः</summary>

अगस्त्येन श्रीरामं प्रति रावणस्य श्वेत-द्वीप-गमन-वृत्तान्तादि-निरूपण-पूर्वकं  
तद्-अभ्यनुज्ञया स्वाश्रमंप्रतिगमनम् ॥ १ ॥
</details>


**ततः स रावणो राम पर्यटन्पृथिवीतलम् ।  
विजयार्थी महाशूरै राक्षसैः परिवारितः ॥ १ ॥  
दैत्यदानवरक्षस्सु यं शृणोति बलाधिकम् ।  
तमाह्वयति युद्धार्थी रावणो बलदर्पितः ॥ २ ॥  
एवं स पर्यटन्सर्वां पृथिवीं पृथिवीपते ।  
ब्रह्मलोकान्निवृत्तं तमाससादाथ नारदम् ॥ ३ ॥  
व्रजन्तं मेघपृष्ठस्थ मंशुमन्तमिवापरम् ।  
तं चाभिसृत्य प्रीतात्मा ह्यभिवाद्य कृताञ्जलिः ।  
उवाच हृष्टमनसा रावणो नारदं तथा ॥ ४ ॥  
आब्रह्मभवनाल्ँलोकास्त्वया दृष्टा ह्यनेकशः ।  
अस्मिल्ँलोके महाभाग मानवा बलवत्तराः ।  
योद्धुमिच्छामि तैः सार्धं यथाकामं यथासुखम् ॥ ५ ॥  
तच्छ्रुत्वा नारदो वाक्यं रावणस्य दुरात्मनः ।  
चिन्तयित्वा मुहूर्तं तु महात्मा प्रत्युवाच तम् ॥ ६ ॥  
अस्ति राजन्महाद्वीपः क्षीरोदस्य समीपतः ।  
यत्र ते चन्द्रसंकाशा मानवाः सुमहाबलाः ॥ ७ ॥  
महाकाया महावीर्या मेघस्तनितनिस्वनाः ।  
महामात्रा धैर्यवन्तो महापरिघबाहवः ॥ ८ ॥  
श्वेतद्वीपे मया दृष्टा मानवा राक्षसाधिप ।  
बलवीर्यसमायुक्तान्यादृशांस्त्वमिहेच्छसि ॥ ९ ॥  
नारदस्य वचः श्रुत्वा रावणः प्रत्युवाच ह ।  
कथं नारद जायन्ते तस्मिन्द्वीपे महाबलाः ॥ १० ॥  
श्वेतद्वीपे कथं वासः प्राप्तस्तैः सुमहात्मभिः ।  
एतन्मे सर्वमाख्याहि प्रभो नारद तत्वतः ॥ ११ ॥  
त्वया दृष्टं जगत्सर्वं हस्तामलकवत्सदा ।  
रावणस्य वचः श्रुत्वा नारदः प्रत्युवाच तम् ॥ १२ ॥  
अनन्यमानसा नित्यं नारायणपरायणाः ।  
तदाराधनसक्ताश्च तच्चित्तास्तत्परायणाः ॥ १३ ॥  
एकान्तभावानुगतास्ते नरा राक्षसाधिप ।  
तच्चित्तास्तद्गतप्राणा नरा नारायणं श्रिताः ।  
श्वेतद्वीपे तु तैर्वास आर्जितः पुण्यकर्तृभिः ॥ १४ ॥  
ये हता लोकनाथेन शार्ङ्गमानम्य संयुगे ।  
चक्रायुधेन देवेन तेषां वासस्त्रिविष्टपे ॥ १५ ॥  
न हि यज्ञफलैस्तात न तपोभिर्न संयमैः ।  
न च दानफलैर्मुख्यैः स लोकः प्राप्यते सुखम् ॥ १६ ॥  
नारदस्य वचः श्रुत्वा दशग्रीवः सुविस्मितः ।  
ध्यात्वा तु सुचिरं कालं तेन योत्स्यामि संयुगे ।  
आपृच्छ्य नारदं प्रायाच्छ्वेतद्वीपाय रावणः ॥ १७ ॥  
नारदोपि चिरं ध्यात्वा कौतूहलसमन्वितः ।  
दिदृक्षुः परमाश्चर्यं तत्रैव त्वरितं ययौ ॥ १८ ॥  
स हि केलिकरो विप्रो नित्यं च समरप्रियः ॥ १९ ॥  
रावणोपि ययौ तत्र राक्षसैः सह राघव ।  
महता सिंहनादेन नादयन्स दिशो दश ॥ २० ॥  
गते तु नारदे तत्र रावणोपि महायशाः ।  
प्राप श्वेतं महाद्वीपं दुर्लभं यत्सुरैरपि ॥ २१ ॥  
तेजसा तस्य द्वीपस्य रावणस्य बलीयसः ।  
तत्तस्य पुष्पकं यानं वातवेगसमाहतम् ।  
अवस्थातुं न शक्नोति वाताहत इवाम्बुदः ॥ २२ ॥  
सचिवा राक्षसेन्द्रस्य द्वीपमासाद्य दुर्दृशम् ।  
अब्रुवन्रावणं भीता राक्षसा जातसाध्वसाः ॥ २३ ॥  
राक्षसेन्द्र वयं मूढा भ्रष्टसंज्ञा विचेतसः ।  
अवस्थातुं न शक्ष्यामो युद्धं कर्तुं कथंचन ॥ २४ ॥  
एवमुक्त्वा दुद्रुवुस्ते सर्व एव निशाचराः ॥ २५ ॥  
रावणोपि हि तद्यानं पुष्पकं हेमभूषितम् ।  
विसर्जयामास तदा सह तैः क्षणदाचरैः ॥ २६ ॥  
गते तु पुष्पके राम रावणो राक्षसाधिपः ।  
कृत्वा रूपं महाभीमं सर्वराक्षसवर्जितः ॥  
प्रविवेश तदा तस्मिञ्छ्वेतद्वीपे स रावणः ॥ २७ ॥  
प्रविशन्नेव तत्राशु नारीभिरुपलक्षितः ॥ २८ ॥  
एकया सुस्मितं कृत्वा हस्ते गृह्य स रावणः ।  
पृष्टश्चागमनं ब्रूहि किमर्थमिह चागतः ॥ २९ ॥  
को हि त्वं कस्य वा पुत्रः केन वा प्रहितो वद ।  
इत्युक्तो रावणो राजन्क्रुद्धो वचनमब्रवीत् ॥ ३० ॥  
अहं विश्रवसः पुत्रो रावणो नाम राक्षसः ।  
युद्धार्थमिह संप्राप्तो न च पश्यामि कंचन ॥ ३१ ॥  
एवं कथयतस्तस्य रावणस्य दुरात्मनः ।  
प्राहसंस्ते ततः सर्वे सस्वनं युवतीजनाः ॥ ३२ ॥  
एकया क्रुद्धया तासां बालवद्गृह्य लीलया ।  
भ्रामितस्तु सखीमध्ये विक्षिप्तः स दशाननः ॥ ३३ ॥  
सखीमन्यां समाहूय पश्य त्वं कीटकं धृतम् ।  
दशास्यं विंशतिभुजं कृष्णाञ्जनसमप्रभम् ॥ ३४ ॥  
हस्ताद्धस्तं स च क्षिप्तो भ्राम्यते श्रमलालसः ॥ ३५ ॥  
भ्राम्यमाणेन बलिना राक्षसेन विपश्चिता ।  
पाणावेकाऽथ संदष्टा रोषेण वनिता शुभा ॥ ३६ ॥  
मुक्तस्तया शुभः कीटो धुन्वन्त्या हस्तवेदनात् ।  
गृहीत्वऽन्या राक्षसेन्द्रमुत्पपात विहायसा ॥ ३७ ॥  
ततस्तामपि संक्रुद्धो विददार नखैर्भृशम् ।  
तया स हि विनिर्धूतः सहसैव निशाचरः ॥ ३८ ॥  
पपात चाम्भसो मध्ये सागरस्य भयातुरः ।  
पर्वतस्येव शिखरं यथा वज्रविदारितम् ॥ ३९ ॥  
प्रापतत्सागरस्यैव जले तस्थौ निपातितः ॥ ४० ॥  
एवं स रावणो राम श्वेतद्वीपनिवासिभिः ।  
स्त्रीजनैर्विनिगृह्याशु भ्रमितश्च ततस्ततः ॥ ४१ ॥  
नारदोपि महातेजा रावणं वीक्ष्य धर्षितम् ।  
विस्मयं सुचिरं गत्वा प्रजहास ननर्त च ॥ ४२ ॥  
ततः स सागरजलाज्जलक्लिन्नशिरोरुहः ।  
दक्षिणं तीरमासाद्य चिन्तयामास विस्मितः ॥ ४३ ॥  
ये मया निर्जिता लोका न तेषु भयमीदृशम् ।  
स्वभावतोल्पवीर्याणां विरुद्धं योषितामिदम् ॥ ४४ ॥  
नूनमेतस्य लोकस्य मानवाः प्रभविष्णवः ।  
स्त्रीरूपविग्रहधरा यान्ममाचष्ट नारदः ॥ ४५ ॥  
बलवद्भिस्तु संधेयमिति संचिन्त्य निश्चितम् ।  
भूयस्तासां प्रवृत्त्यर्थं तद्वनं समलोडयत् ॥ ४६ ॥  
अथापश्यन्महात्मानं पितामहसुतं प्रभुम् ।  
सनत्कुमारमासीनं सर्वयोगभृतां वरम् ॥ ४७ ॥  
जाज्वल्यमानं तपसा समिद्भिरिव पावकम् ।  
अपश्यद्दक्षिणे पार्श्वे विचरन्तं गुहाश्रयम् ॥ ४८ ॥  
स तं दृष्ट्वा तपोवृद्धमभिवाद्य कृताञ्जलिः ।  
व्रीडितः परिपप्रच्छ ब्रह्मर्षिं सत्यवादिनम् ॥ ४९ ॥  
भगवन्केन लोकोयं कल्पितः सुमहात्मना ।  
के वा लोके वसन्त्यस्मिन्सर्वज्ञानवतां वर ॥ ५० ॥  
किं च त्वं ध्यायसे ब्रह्मञ्शंस मे सुसमाधिना ।  
एतन्मे ब्रूहि तत्सर्वं सर्वज्ञो ह्यसि विश्रुतः ॥ ५१ ॥  
एवमुक्तो महातेजा विदित्वा तस्य हृद्गतम् ।  
उवाच वाक्यं प्रहसञ्श्रूयतामिति पुत्रक ॥ ५२ ॥  
यो हि वै सर्वमेवेदं बिभर्ति सचराचरम् ।  
त्रैलोक्यं सर्वभूतात्मा यस्योत्पत्तिं न विद्महे ॥ ५३ ॥  
यमाहुर्वेदविदुषः पुरुषं तमसः परम् ।  
आदित्यरूपमजरं परमात्मानमीश्वरम् ॥ ५४ ॥  
यस्य नाभिभवो ब्रह्मा पिता मम पितामहः ।  
कैलासनिलयः श्रीमान्भवश्च क्रोधसंभवः ॥ ५५ ॥  
यं समाश्रित्य विबुधा विधिना हरिमध्वरे ।  
पिबन्ति चामृतं हृष्टाः परिभूय दितेः सुतान् ॥ ५६ ॥  
यस्य श्वासानिलोद्भूताः स्त्रियस्त्वामपराजितम् ।  
गृहीत्वा सुमहावेगाश्चिक्षिषुः सागराम्भसि ॥ ५७ ॥  
येन दैत्या महावीर्या दानवाश्च सनैर्ऋताः ।  
निहता बहुरूपेण बहवो बाहुशालिना ॥ ५८ ॥  
तेनायं लोकनाथेन कल्पितः सुमहात्मना ।  
गोविन्देन निवासार्थं लोको वै सुमहात्मना ॥ ५९ ॥  
अर्चयन्ति जगन्नाथं नारायणपरायणाः ।  
अद्वेषाः सर्वभूतेषु महायोगबलाश्रयाः ॥ ६० ॥  
यजन्ति पञ्चभिर्यज्ञैः सततं मधुसूदनम् ।  
एकान्तिनो महासत्त्वा वसन्ति सुसमाहिताः ॥ ६१ ॥  
यः पुराणे च वेदे च पाञ्चरात्रे च पठ्यते ।  
सांख्ययोगे च मुनिभिर्ध्यायते चेज्यते च यः ॥ ६२ ॥  
मुनिभिर्देवसङ्घैश्च स्थाप्यते भगवान्हरिः ।  
मधुकैटभयोर्हन्ता यस्तमन्वेष्टुमर्हति ॥ ६३ ॥  
पितामहोपि तं देवं न च जानाति रावण ॥ ६४ ॥  
यस्तु नित्यं विजानाति हरि नारायणं विभुम् ।  
जगदाभरणं पुण्यं तस्य मोक्षो न संशयः ॥ ६५ ॥  
एतच्छ्रुत्वा मुनेर्वाक्यं प्रसन्नेनान्तरात्मना ।  
पुनरेव ततो रक्षः पप्रच्छ मुनिपुङ्गवम् ॥ ६६ ॥  
कथं च दृश्यते देव कथं च श्रूयते भुवि ।  
कथं च क्रीडते लोके द्रष्टुं वा शक्यते कथम् ॥ ६७ ॥  
कियत्कालेन वा ब्रह्मल्ँलोकोयं तपसा मया ।  
शक्यः प्रवेष्टुं तद्ब्रूहि सर्वं हि विदितं तव ॥ ६८ ॥  
आकर्ण्य सस्पृहं तस्य वाक्यं वाक्यविशारदः ।  
प्रत्युवाच मुनिर्धीमांस्तत्सर्वमनुपूर्वशः ॥ ६९ ॥  
स हि सर्वगतो देवः सूक्ष्मोऽव्यक्तः सनातनः ।  
येन सर्वमिदं व्याप्तं त्रैलोक्यं सचराचरम् ॥ ७० ॥  
स भूमौ दिवि पाताले पर्वतेषु वनेषु च ।  
सागरेषु च सर्वेषु वसतीह सरित्सु च ॥ ७१ ॥  
अहश्व रात्रिश्च उभे च संध्ये दिवाकरश्चैव यमश्च सोमः ।  
स एव कालो वरुणः स एव स ब्रह्मरुद्रेन्द्रमुखः स चाग्निः ॥ ७२ ॥  
ओंकारी भूर्भुवः स्वश्च गायत्री सन्ध्य एव च ।  
धराधरधरो देवः सोनन्त इति विश्रुतः ॥ ७३ ॥  
विद्योतति ज्वलति वर्षति वाति पाति गर्जत्युपैति तपते दहते स चैव ।  
लोकान्सृजत्यवति संहरते सदैव दैत्यान्स एव दहते जगति प्रसह्य ॥ ७४ ॥  
स न शक्यः सुरैर्द्रष्टुं नासुरैर्न च पन्नगैः ।  
प्रसादं कुरुते यस्य स वै तं द्रष्टुमर्हति ॥ ७५ ॥  
तद्गतैस्तद्गतप्राणैः शुचिभिस्तत्परायणैः ।  
शक्यः प्रवेष्टुं लोकोऽयं ज्ञाननिर्घृतकिल्बिषैः ॥ ७६ ॥  
एवंविधैरयं लोकः प्राप्यते पुरुषोत्तमैः ।  
अकामकारिभिर्देवैरक्रोधैर्दग्धतामसैः ॥ ७७ ॥  
यश्चैव सुमहाकायः प्रविष्टो लोकमव्ययम् ।  
आस्ते तथैव हरिणा कृता तेन महापुरी ॥ ७८ ॥  
अष्टाविंशे युगे प्राप्ते मनोरस्य विवस्वतः ।  
वैष्णवीं मूर्तिमाविश्य लोकमेनं प्रवेक्ष्यसि ॥ ७९ ॥  
नातः परतरं श्रोतुं मत्तो वै राक्षसेश्वर ।  
उत्तिष्ट गच्छ भद्रं ते प्राप्स्यसे गतिमीप्सिताम् ॥ ८० ॥  
एवमुक्तस्तथेत्युक्त्वा तं प्रणम्याभिपूज्य च ।  
समासाद्य महत्सैन्यं ययौ लङ्कामशङ्कितः ॥ ८१ ॥  
नारदोपि प्रहृष्टात्मादृष्ट्वा सर्वमशेषतः ।  
द्रुतं मेरुमुपागम्य विशते तां शुभां सभाम् ॥ ८२ ॥  
तस्यां ब्रह्माणमासीनमभिवाद्य कृताञ्जलिः ।  
देवान्संभावयामास समीपे पद्मजन्मनः ॥ ८३ ॥  
निशम्य सुमहत्पुण्यमाख्यानं पद्मसंभवः ।  
नारदं संपरिष्वज्य प्राह भूतभविष्यवित् ॥ ८४ ॥  
हिरण्यकशिपुः पूर्वं बभूवैष निशाचरः ।  
अवध्यो बहुभिर्योगैर्वरदानान्महाबलः ॥ ८५ ॥  
स कदाचिन्महात्मानं पद्मनाभमधोक्षजम् ।  
सभायां गर्हयन्दर्पानृसिंहवपुषं हरिम् ॥ ८६ ॥  
समुद्गृह्य नखैस्तेन *दीर्यमाणस्य* संयुगे ।  
रक्तसंस्पर्शजं दिव्यं चक्षुर्दैत्यपतेरभूत् ॥ ८७ ॥  
स तु तद्राक्षसं जन्म तस्मान्मानुषजन्मनः ।  
भाविनीं निधनप्राप्तिं पश्यन्दिव्येन चक्षुषा ॥ ८८ ॥  
श्रीवत्साङ्कं तदङ्कस्थः प्राह दैत्यः शनैरिदम् ।  
नखैर्विभिन्नहृदयः क्षणं दीनः कृताञ्जलिः ॥ ८९ ॥  
तप्तहाटककेशान्त ज्वलत्पावकलोचन ।  
वज्रायुधनखस्पर्श दिव्यसिंह नमोस्तु ते ॥ ९० ॥  
कैटभारे हरे देव विष्णो विपुलविक्रम ।  
त्राहि मां भूतभव्येश शरणागतवत्सल ॥ ९९ ॥  
त्वद्धते राक्षसे भावे मानुषे च पदे विभो ।  
प्राप्नुयां त्वन्मयो लोकं लोकनाथ प्रसीद मे ॥ ९२ ॥  
एवमुक्तस्तथेत्युक्त्वा ययौ दैत्यपतिं हरिः ।  
हंसयुक्तविमानेन किङ्किणीजालमालिना ॥ ९३ ॥  
स एव च पुनस्तत्र राक्षसोऽभून्महासुरः ।  
राक्षसेन विधानेन सदा तद्भावभावितः ॥ ९४ ॥  
मानुषत्वमुपागम्य लोकान्हन्तुं कृतोद्यमम् ।  
तृतीयं च हतं तेन श्वेतद्वीपं प्रवेक्ष्यति ॥ ९५ ॥  
वैष्णवं तेज आविश्य यथोक्तं ब्रह्मवादिना ।  
मयाऽपि चेहसंस्थेन दृष्टमेवाक्षदर्शनात् ॥ ९६ ॥  
मयाऽवलम्बितं सर्वं देवस्य परमात्मनः ।  
यस्त्विदं पठते नित्यं पुण्यमाख्यानमादितः ॥ ९७ ॥  
नारदोक्तं मनुष्यो वै स याति परमां गतिम् ।  
वैष्णवं परमाख्यानं सर्वपापप्रणाशनम् ॥ ९८ ॥  
नित्यं च शृणुयाद्यश्च सोपि पापात्प्रमुच्यते ।  
जातिस्मरत्वं विप्रत्वं कुले महति संभवम् ।  
सर्वज्ञतां च लभते नात्र कार्या विचारणा ॥ ९९ ॥  
स च संस्तूय च हरिं प्रविष्टः कमलोद्भवः ।  
अनुभाव्य सुरान्सर्वान्ययौ स्वं लोकमीश्वरः ॥ १०० ॥  
नारदस्तु ततस्तस्मान्मेरुपृष्ठं परिभ्रमन् ।  
स तु मामाजगामाशु दिदृक्षुर्द्वादशात्मकम् ॥ १०१ ॥  
स मया शास्त्रतः सम्यगभिवाद्याभिपूजितः ।  
आख्यानमिदमाचष्ट ममानुग्रहकाम्यया ॥ १०२ ॥  
मयाप्येतत्सदस्येत्य पावनार्थं मनोहरम् ।  
भक्त्या तव महाबाहो कथामृतमुदाहृतम् ॥ १०३ ॥  
एतदर्थं महाबाहो रावणेन दुरात्मना ।  
विज्ञाय च हृता सीता त्वत्तो मरणकाङ्क्षया ॥ १०४ ॥  
भवान्नारायणो देवः शङ्खचक्रगदाधरः ।  
शार्ङ्गपद्मयुधधरः सर्वदेवनमस्कृतः ॥ १०५ ॥  
श्रीवत्साङ्को हृषीकेशः सर्वदेवाभिपूजितः ।  
पद्मनाभो महायोगी भक्तानामभयप्रदः ॥ १०६ ॥  
बधार्थं रावणस्य त्वं प्रविष्टो मानुषीं तनुम् ।  
किं न वेत्सि त्वमात्मानं राम नारायणो ह्यहम् ॥ १० ॥  
मा मुह्यस्व महाभाग स्मर चात्मानमात्मना ।  
गुह्याद्गुह्यतरस्त्वं हि एवमाह पितामहः ॥ १०८ ॥  
त्रिगुणश्च त्रिवेदी च त्रिधामा त्रिपदात्मकः ।  
त्रिकालकर्मा त्रैविद्यस्त्रिदशारिप्रमर्दनः ॥ १०९ ॥  
त्वयाऽऽक्रान्तास्त्रयो लोकाः पुराणैर्विक्रमैस्त्रिभिः ।  
त्वं महेन्द्रानुजः श्रीमान्बलिबन्धन कारणात् ॥ ११० ॥  
अदित्या गर्भसंभूतो विष्णुस्त्वं हि सनातनः ।  
लोकाननुग्रहीतुं वै प्रविष्टो मानुषीं तनुम् ॥ १११ ॥  
तदिदं साधितं कार्यं सुराणां सुरसत्तम ।  
निहतो रावणः पापः सपुत्रगणबान्धवः ॥ ११२ ॥  
प्रहृष्टाश्च सुराः सर्वे ऋषयश्च तपोधनाः ।  
प्रशान्तं च जगत्सर्वं त्वत्प्रसादात्सुरेश्वर ॥ ११३ ॥  
सीता लक्ष्मीर्महाभागा संभूता वसुधातले ।  
स्वदर्थमियमुत्पन्ना जनकस्य गृहे शुभा ।  
लङ्कामानीय यत्नेन मातेव परिरक्षिता ॥ ११४ ॥  
एवमेतत्समाख्यातं तव राम महायशः ।  
ममापि नारदेनोक्तमृषिणा दीर्घजीविना ॥ ११५ ॥  
यथा सनत्कुमारेण व्याख्यातं तस्य रक्षसः ।  
तेनापि च तदेवाशु कृतं सर्वमशेषतः ॥ ११६ ॥  
यश्चैतच्छ्रावयेच्छ्राद्धे विद्वान्ब्राह्मणसन्निधौ ।  
अनन्तमक्षयं दत्तं पितृणामुपतिष्ठति ॥ ११७ ॥  
एतां श्रुत्वा कथां दिव्यां रामो राजीवलोचनः ।  
परं विस्मयमापन्नो भ्रातुभिः सह राघवः ॥ ११८ ॥  
वानराः सहसुग्रीवा राक्षसाः सविभीषणाः ।  
राजानश्च महामात्या ये चान्येऽपि समागताः ॥ ११९ ॥  
ब्राह्मणाः क्षत्रिया वैश्याः शूद्रा धर्मसमन्विताः ।  
सर्वे चोत्फुल्लनयनाः सर्वे हर्षसमन्विताः ।  
राममेवानुपश्यन्ति भृशमत्यन्तहर्षिताः ॥ १२० ॥  
अगस्त्यस्त्वब्रवीद्रामं सर्वमेतच्छ्रुतं त्वया ।  
दृष्टः संभाषितश्चापि राम गच्छामहे वयम् ।  
\[ एवमुक्त्वा गताः सर्वे पूजितास्ते यथागतम् ॥ १२१ ॥ \]  
इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे पञ्चमः सर्गः ॥ ५ ॥**