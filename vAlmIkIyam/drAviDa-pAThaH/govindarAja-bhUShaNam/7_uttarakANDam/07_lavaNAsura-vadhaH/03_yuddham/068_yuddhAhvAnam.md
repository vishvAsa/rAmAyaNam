+++
title = "०६८ युद्धाह्वानम्"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टषष्टितमःसर्गः**


<details><summary>विषयाः</summary>

लवणासुरे आहार-संपादनाय नगराद् बहिर् गते सति  
शत्रुघ्नेन धनुष्-पाणिना सता  
नगर-द्वार्य् अवस्थानम् ॥ १ ॥  
आहारादानेन पुनर् आगतं लवणं प्रति युद्धायाऽऽह्वानम् ॥ २ ॥  
लवणेनायुधानयनावधि-विलंब-याचने शत्रु-घ्नेन तद्-अनङ्गीकारः ॥ ३ ॥
</details>


**कथां कथयतां तेषां जयं चाकाङ्क्षतां शुभम् ।**

**व्यतीता रजनी शीघ्रं शत्रुघ्नस्य महात्मनः ॥ १ ॥**

**ततः प्रभाते विमले तस्मिन्काले स राक्षसः ।**

**निर्गतस्तु पुराद्धीरो भक्ष्याहारप्रचोदितः ॥ २ ॥**

**एतस्मिन्नन्तरे वीरः शत्रुघ्नो यमुनां नदीम् ।**

**तीर्त्वा मधुपुरद्वारि धनुष्पाणिरतिष्ठत ॥ ३ ॥**

**ततोर्धदिवसे प्राप्ते क्रूरकर्मा स राक्षसः ।**

**आगच्छद्बहुसाहस्रं प्राणिनां भारमुद्वहन् ॥ ४ ॥**

भक्ष्याहारप्रचोदितः भक्ष्यस्याहारः आहरणं तेन प्रचोदितः ॥ २-४ ॥

****

**ततो ददर्श शत्रुघ्नं स्थितं द्वारि धृतायुधम् ।**

**तमुवाच ततो रक्षः किमनेन करिष्यसि ॥ ५ ॥**

**ईदृशानां सहस्राणि सायुधानां नराधम ।**

**भक्षितानि मया रोषात्कालमाकाङ्क्षसे नु किम् ॥ ६ ॥**

**आहारश्चाप्यसंपूर्णो ममायं पुरुषाधम ।**

**स्वयं प्रविष्टोऽद्य मुखं कथमासाद्य दुर्मते ॥ ७ ॥**

अनेन आयुधेन ॥ ५-७ ॥

****

**तस्यैवं भाषमाणस्य हसतश्च मुहुर्मुहुः ।**

**शत्रुघ्नो वीर्यसंपन्नो रोषादश्रूण्यवासृजत् ॥ ८ ॥**

रोषादिति । दुःखानन्दाभ्यामिव रोषाप्यश्रु जायते ॥ ८ ॥

****

**तस्य रोषाभिभूतस्य शत्रुघ्नस्य महात्मनः ।**

**तेजोमया मरीच्यस्तु सर्वगात्रैर्विनिष्पतन् ॥ ९ ॥**

**उवाच च सुसंक्रुद्धः शत्रुघ्नस्तं निशाचरम् ।**

**योद्धुमिच्छामि दुर्बुद्धे द्वन्द्वयुद्धं त्वया सह ॥ १० ॥**

**पुत्रो दशरथस्याहं भ्राता रामस्य धीमतः ।**

**शत्रुघ्नो नित्यशत्रुघ्नो वधाकाङ्क्षी तवागतः ॥ ११ ॥**

गात्रैः विनिष्पतन्निति । गात्रेभ्योविनिष्पतन्नित्यर्थः ॥ ९-११ ॥

****

**तस्य मे युद्धकामस्य द्वन्द्वयुद्धं प्रदीयताम् ।**

**शत्रुस्त्वं सर्वजीवानां न मे जीवन्गमिष्यसि ॥ १२ ॥**

**तस्मिंस्तथा ब्रुवाणे तु राक्षसः प्रहसन्निव ।**

**प्रत्युवाच नरश्रेष्ठं दिष्ट्या प्राप्तोसि दुर्मते ॥ १३ ॥**

मे मत्तो जीवन्न गमिष्यसि ॥ १२-१३ ॥

****

**मम मातृष्वसुर्भ्राता रावणो राक्षसाधिपः ।**

**हतो रामेण दुर्बुद्धे स्त्रीहेतोः पुरुषाधम ॥ १४ ॥**

मम मातृष्वसुरिति ॥ अयमर्थः पूर्वमुक्तः ॥ १४ ॥

****

**तच्च सर्वे मया क्षान्तं रावणस्य कुलक्षयम् ।**

**अवज्ञां पुरतः कृत्वा मया यूयं विशेषतः ॥ १५ ॥**

मयावज्ञां पुरतः कृत्वा यूयं विशेषतः क्षान्ता इति संबन्धः । मया पूर्वं विशेषत इति पाठान्तरम् ॥ १५ ॥

****

**निहताश्व हि मे सर्वे परिभूतास्तृणं यथा ।**

**भूताश्चैव भविष्याश्च यूयं च पुरुषाधमाः ॥ १६ ॥**

भूताश्च भविष्याश्च वर्तमानाश्च पुरुषाः सर्वेपि मे मया निहताः । केचित्परे तृणं यथा भवति तथा परिभूताश्च । अलक्षीकृताश्च ॥ १६ ॥

****

**तस्य ते युद्धकामस्य युद्धं दास्यामि दुर्मते ।**

**तिष्ठत्वं च मुहूर्तं तु यावदायुधमानये ।**

**ईप्सितं यादृशं तुभ्यं सज्जये यावदायुधम् ॥ १७ ॥**

यादृशं तुभ्यमीप्सितं तादृशं युद्धं दास्यामि । सज्जये यावदायुधमिति । आयुधं गृहीत्वा सज्जयिष्ये तावत्तिष्ठेत्यर्थः ॥ १७ ॥

****

**तमुवाचाथ शत्रुघ्नः क्व मे जीवन्गमिष्यसि ।**

**शत्रुर्यदृच्छया दृष्टो न मोक्तव्यः कृतात्मना ॥ १८ ॥**

तं आयुधं जिघृक्षुमित्यर्थः ॥ १८ ॥

****

**यो हि विक्लवया बुद्ध्या प्रसरं शत्रवे ददौ ।**

**स हतो मन्दबुद्धित्वाद्यथा का पुरुषस्तथा ॥ १९ ॥**

**तस्मात्सुदृष्टं कुरु जीवलोकं शरैः शितैस्त्वां विविधैर्नयामि ।**

**यमस्य गेहाभिमुखं हि पापं रिपुं त्रिलोकस्य च राघवस्य ॥ २० ॥**

प्रसरं अवकाशं । शूलग्रहणार्थमित्यर्थः ॥ १९-२० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टषष्टितमःसर्गः॥ ६८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टषष्टितमः सर्गः ॥ ६८ ॥**
