+++
title = "०६५ वाल्मीकि-दर्शनम्"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे पञ्चषष्टितमः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे पञ्चषष्टितमः सर्गः
</details>

<details><summary>विषयाः</summary>

मार्गवशाद् वाल्मीक्य्-आश्रमं गतेन शत्रुघ्नेन  
तं प्रति स-प्रणामं तत्रत्य-याज्ञिय-चिह्न-दर्शनेन तत्-कर्तृ-प्रश्नः ॥ १ ॥  
तेन तं प्रति कल्माष-पाद-नामक--सौदास-वृत्त-कथन-पूर्वकं  
तत्-प्रदेशस्य तद्-यज्ञ-भूमित्वोक्तिः ॥ २ ॥  
शत्रुघ्नेन वाल्मीक्य्-अनुज्ञया पर्ण-शाला-प्रवेशः ॥ ३ ॥
</details>

<details open><summary>विश्वास-प्रस्तुतिः</summary>

प्रस्थाप्य तु बलं सर्वं मासमात्रोषितः पथि ।  
एक एवाशु शत्रुघ्नो जगाम त्वरितं तदा ॥ १ ॥  
द्विरात्रमन्तरे शूर उष्य राघवनन्दनः ।  
वाल्मीकेराश्रमं पुण्यमगच्छद्वासमुत्तमम् ॥ २ ॥  
सोभिवाद्य महात्मानं वाल्मीकिं मुनिसत्तमम् ।  
कृताञ्जलिरथो भूत्वा वाक्यमेतदुवाच ह ॥ ३ ॥  
भगवन्वस्तुमिच्छामि गुरोः कृत्यादिहागतः ।  
श्वः प्रभाते गमिष्यामि प्रतीचीं वारुणीं दिशम् ॥ ४ ॥
</details>

<details><summary>मूलम्</summary>

प्रस्थाप्य तु बलं सर्वं मासमात्रोषितः पथि ।  
एक एवाशु शत्रुघ्नो जगाम त्वरितं तदा ॥ १ ॥  
द्विरात्रमन्तरे शूर उष्य राघवनन्दनः ।  
वाल्मीकेराश्रमं पुण्यमगच्छद्वासमुत्तमम् ॥ २ ॥  
सोभिवाद्य महात्मानं वाल्मीकिं मुनिसत्तमम् ।  
कृताञ्जलिरथो भूत्वा वाक्यमेतदुवाच ह ॥ ३ ॥  
भगवन्वस्तुमिच्छामि गुरोः कृत्यादिहागतः ।  
श्वः प्रभाते गमिष्यामि प्रतीचीं वारुणीं दिशम् ॥ ४ ॥
</details>

<details><summary>व्याख्या</summary>

रामेण यथाज्ञप्तगमनं संग्रहेणोक्त्वा अयोध्यातो द्विरात्रगमनानन्तरवृत्तमाह – भगवन्निति ॥ वारुणीं वरुणपालितां । दारुणांदिशमिति पाठे दारुणां लवणाधिष्ठितत्वादितिभावः ॥ ४ ॥
</details>

<details open><summary>विश्वास-प्रस्तुतिः</summary>

शत्रुघ्नस्य वचः श्रुत्वा प्रहस्य मुनिपुङ्गवः ।  
प्रत्युवाच महात्मानं स्वागतं ते महायशः ॥ ५ ॥
</details>

<details><summary>मूलम्</summary>

शत्रुघ्नस्य वचः श्रुत्वा प्रहस्य मुनिपुङ्गवः ।  
प्रत्युवाच महात्मानं स्वागतं ते महायशः ॥ ५ ॥
</details>

<details><summary>व्याख्या</summary>

प्रहस्येति । अनिवेदितमपि शत्रुघ्नागमननिमित्तं ज्ञातव्यमित्यभिप्रायः ॥ ५ ॥
</details>

<details open><summary>विश्वास-प्रस्तुतिः</summary>

स्वमाश्रममिदं सौम्य राघवाणां कुलस हि ।  
आसनं पाद्यमर्घ्यं च निर्विशङ्कः प्रतीच्छ मे ॥ ६ ॥  
प्रतिगृह्य तदा पूजां फलमूलं च भोजनम् ।  
भक्षयामास काकुत्स्थस्तृप्तिं च परमां गतः ॥ ७ ॥
</details>

<details><summary>मूलम्</summary>

स्वमाश्रममिदं सौम्य राघवाणां कुलस हि ।  
आसनं पाद्यमर्घ्यं च निर्विशङ्कः प्रतीच्छ मे ॥ ६ ॥  
प्रतिगृह्य तदा पूजां फलमूलं च भोजनम् ।  
भक्षयामास काकुत्स्थस्तृप्तिं च परमां गतः ॥ ७ ॥
</details>

<details><summary>व्याख्या</summary>

राघवाणां कुलस्य स्वं स्वभूतम् ॥ ६-७ ॥
</details>

<details open><summary>विश्वास-प्रस्तुतिः</summary>

स भुक्त्वा फलमूलं च महर्षिं तमुवाच ह ।  
इयं यज्ञविभूतिस्ते कस्याश्रमसमीपतः ॥ ८ ॥
</details>

<details><summary>मूलम्</summary>

स भुक्त्वा फलमूलं च महर्षिं तमुवाच ह ।  
इयं यज्ञविभूतिस्ते कस्याश्रमसमीपतः ॥ ८ ॥
</details>

<details><summary>व्याख्या</summary>

इयं यज्ञविभूतिस्ते कस्याश्रमसमीपत इति । तवाश्रमसमीपतः इयं वर्तमाना यज्ञविभूतिः यदस्य समृद्धिः । कस्य यजमानस्य ॥ ८ ॥
</details>

<details open><summary>विश्वास-प्रस्तुतिः</summary>

तत्तस्य भाषितं श्रुत्वा वाल्मीकिर्वाक्यमब्रवीत् ।  
शत्रुघ्न शृणु यस्येदं बभूवायतनं पुरा ॥ ९ ॥  
युष्माकं पूर्वको राजा सुदासस्तस्य भूपतेः ।  
पुत्रो वीरसहो नाम वीर्यवानतिधार्मिकः ॥ १० ॥
</details>

<details><summary>मूलम्</summary>

तत्तस्य भाषितं श्रुत्वा वाल्मीकिर्वाक्यमब्रवीत् ।  
शत्रुघ्न शृणु यस्येदं बभूवायतनं पुरा ॥ ९ ॥  
युष्माकं पूर्वको राजा सुदासस्तस्य भूपतेः ।  
पुत्रो वीरसहो नाम वीर्यवानतिधार्मिकः ॥ १० ॥
</details>

<details><summary>व्याख्या</summary>

आयतनं यज्ञायतनम् ॥ ९-१० ॥
</details>

<details open><summary>विश्वास-प्रस्तुतिः</summary>

स बाल एव सौदासो मृगयामुपचक्रमे ।  
चञ्चूर्यमाणं ददृशे स शूरो राक्षसद्वयम् ॥ ११ ॥  
शार्दूलरूपिणौ घोरौ मृगान्बहुसहस्रशः ।  
भक्षमाणावसन्तुष्टौ पर्याप्तिं नैव जग्मतुः ॥ १२ ॥
</details>

<details><summary>मूलम्</summary>

स बाल एव सौदासो मृगयामुपचक्रमे ।  
चञ्चूर्यमाणं ददृशे स शूरो राक्षसद्वयम् ॥ ११ ॥  
शार्दूलरूपिणौ घोरौ मृगान्बहुसहस्रशः ।  
भक्षमाणावसन्तुष्टौ पर्याप्तिं नैव जग्मतुः ॥ १२ ॥
</details>

<details><summary>व्याख्या</summary>

चञ्चूर्यमाणं मुहुर्मुहुश्चरन्तं । चरतेर्यङन्ताच्छानच् । उत्परस्यातः इत्युत्त्वम् ॥ ११-१२ ॥
</details>

<details open><summary>विश्वास-प्रस्तुतिः</summary>

स तु तौ राक्षसौ दृष्ट्वा निर्मृगं च वनं कृतम् ।  
क्रोधेन महताऽविष्टो जघानैकं महेषुणा ॥ १३ ॥  
विनिपात्य तमेकं तु सौदासः पुरुषर्षभः ।  
विज्वरो विगतामर्षो हतं रक्षो ह्युदैक्षत ॥ १४ ॥
</details>

<details><summary>मूलम्</summary>

स तु तौ राक्षसौ दृष्ट्वा निर्मृगं च वनं कृतम् ।  
क्रोधेन महताऽविष्टो जघानैकं महेषुणा ॥ १३ ॥  
विनिपात्य तमेकं तु सौदासः पुरुषर्षभः ।  
विज्वरो विगतामर्षो हतं रक्षो ह्युदैक्षत ॥ १४ ॥
</details>

<details><summary>व्याख्या</summary>

निर्मृगं कृतं वनं च दृष्ट्वेत्यनुकर्षः ॥ १३-१४ ॥
</details>

<details open><summary>विश्वास-प्रस्तुतिः</summary>

निरीक्षमाणं तं दृष्ट्वा सहायं तस्य रक्षसः ।  
सन्तापमकरोद्धोरं सौदासं चेदमब्रवीत् ॥ १५ ॥  
यस्मादनपराधं त्वं सहायं मम जघ्निवान् ।  
तस्मात्तवापि पापिष्ठ प्रदास्यामि प्रतिक्रियाम् ॥ १६ ॥
</details>

<details><summary>मूलम्</summary>

निरीक्षमाणं तं दृष्ट्वा सहायं तस्य रक्षसः ।  
सन्तापमकरोद्धोरं सौदासं चेदमब्रवीत् ॥ १५ ॥  
यस्मादनपराधं त्वं सहायं मम जघ्निवान् ।  
तस्मात्तवापि पापिष्ठ प्रदास्यामि प्रतिक्रियाम् ॥ १६ ॥
</details>

<details><summary>व्याख्या</summary>

निरीक्षमाणं स्वसहायभूतं द्वितीयरक्षो निरीक्षमाणं प्रथमरक्षो दृष्ट्वा ॥ १५-१६ ॥
</details>

<details open><summary>विश्वास-प्रस्तुतिः</summary>

एवमुक्त्वा तु तद्रक्षस्तत्रैवान्तरधीयत ।  
कालपर्याययोगेन राजा मित्रसहोऽभवत् ॥ १७ ॥
</details>

<details><summary>मूलम्</summary>

एवमुक्त्वा तु तद्रक्षस्तत्रैवान्तरधीयत ।  
कालपर्याययोगेन राजा मित्रसहोऽभवत् ॥ १७ ॥
</details>

<details><summary>व्याख्या</summary>

कालपर्याययोगेन बहुकालातिवाहजकर्मयोगेन । युक्तोऽभवत् ॥ १७ ॥
</details>

<details open><summary>विश्वास-प्रस्तुतिः</summary>

राजा तु यजते यज्ञमस्याश्रमसमीपतः ।  
अश्वमेधं महायज्ञं तं वसिष्ठोऽभ्यपालयत् ॥ १८ ॥  
तत्र यज्ञो महानासीद्बहुवर्षगणायुतः ।  
समृद्धः परया लक्ष्म्या देवयज्ञसमोऽभवत् ॥ १९ ॥  
अथावसाने यज्ञस्य पूर्ववैरमनुस्मरन् ।  
वसिष्ठरूपी राजानमिति होवाच राक्षसः ॥ २० ॥  
अस्य यज्ञस्य जातोन्तो सामिषं भोजनं मम ।  
दीयतामिह शीघ्रं वै नात्र कार्या विचारणा ॥ २१ ॥
</details>

<details><summary>मूलम्</summary>

राजा तु यजते यज्ञमस्याश्रमसमीपतः ।  
अश्वमेधं महायज्ञं तं वसिष्ठोऽभ्यपालयत् ॥ १८ ॥  
तत्र यज्ञो महानासीद्बहुवर्षगणायुतः ।  
समृद्धः परया लक्ष्म्या देवयज्ञसमोऽभवत् ॥ १९ ॥  
अथावसाने यज्ञस्य पूर्ववैरमनुस्मरन् ।  
वसिष्ठरूपी राजानमिति होवाच राक्षसः ॥ २० ॥  
अस्य यज्ञस्य जातोन्तो सामिषं भोजनं मम ।  
दीयतामिह शीघ्रं वै नात्र कार्या विचारणा ॥ २१ ॥
</details>

<details><summary>व्याख्या</summary>

अस्याश्रमसमीपत इति । अस्याश्रमस्येत्यविभक्तिकनिर्देशः ॥ १८-२१ ॥
</details>

<details open><summary>विश्वास-प्रस्तुतिः</summary>

तच्छ्रुत्वा व्याहृतं वाक्यं रक्षसा ब्रह्मरूपिणा ।  
भक्ष्यसंस्कारकुशलमुवाच पृथिवीपतिः ॥ २२ ॥  
हविष्यं सामिपं स्वादु यथा भवति भोजनम् ।  
तथा कुरुष्व शीघ्रं वै परितुष्येद्यथा गुरुः ॥ २३ ॥  
शासनात्पार्थिवेन्द्रस्य सूदः संभ्रान्तमानसः ।  
स राक्षसः पुनस्तत्र सूदवेषमथाकरोत् ॥ २४ ॥  
स मानुषमथो मांसं पार्थिवाय न्यवेदयत् ।  
इदं स्वादु हविष्यं च सामिषं चान्नमाहृतम् ॥ २५ ॥
</details>

<details><summary>मूलम्</summary>

तच्छ्रुत्वा व्याहृतं वाक्यं रक्षसा ब्रह्मरूपिणा ।  
भक्ष्यसंस्कारकुशलमुवाच पृथिवीपतिः ॥ २२ ॥  
हविष्यं सामिपं स्वादु यथा भवति भोजनम् ।  
तथा कुरुष्व शीघ्रं वै परितुष्येद्यथा गुरुः ॥ २३ ॥  
शासनात्पार्थिवेन्द्रस्य सूदः संभ्रान्तमानसः ।  
स राक्षसः पुनस्तत्र सूदवेषमथाकरोत् ॥ २४ ॥  
स मानुषमथो मांसं पार्थिवाय न्यवेदयत् ।  
इदं स्वादु हविष्यं च सामिषं चान्नमाहृतम् ॥ २५ ॥
</details>

<details><summary>व्याख्या</summary>

भक्ष्यसंस्कारकुशलमुवाचेति । भोजनार्थमिति शेषः ॥ २२-२५ ॥
</details>

<details open><summary>विश्वास-प्रस्तुतिः</summary>

स भोजनं वसिष्ठाय पत्न्या सार्धमुपाहरत् ।  
मदयन्त्या नरव्याघ्र सामिषं रक्षसा हृतम् ॥ २६ ॥  
ज्ञात्वा तदामिषं विप्रो मानुषं भाजनं गतम् ।  
क्रोधेन महताऽऽविष्टो व्याहर्तुमुपचक्रमे ॥ २७ ॥  
यस्मात्त्वं भोजनं राजन्ममैतद्दातुमिच्छसि ।  
तस्माद्भोजनमेतत्ते भविष्यति न संशयः ॥ २८ ॥  
ततः क्रुद्धस्तु सौदासस्तोयं जग्राह पाणिना ।  
वसिष्टं शप्तुमारेभे भार्या चैनमवारयत् ॥ २९ ॥  
राजन्प्रभुर्यतोस्माकं वसिष्ठो भगवानृषिः ।  
प्रतिशप्तुं न शक्तस्त्वं देवतुल्यं पुरोधसम् ॥ ३० ॥  
ततः क्रोधमयं तोयं तेजोबलसमन्वितम् ।  
व्यसर्जयत धर्मात्मा ततः पादौ सिषेच च ॥ ३१ ॥  
तेनास्य राज्ञस्तौ पादौ तदा कल्माषतां गतौ ।  
तदाप्रभृति राजाऽसौ सौदासः सुमहायशाः ।  
कल्माषपादः संवृत्तः ख्यातश्चैव तथा नृपः ॥ ३२ ॥
</details>

<details><summary>मूलम्</summary>

स भोजनं वसिष्ठाय पत्न्या सार्धमुपाहरत् ।  
मदयन्त्या नरव्याघ्र सामिषं रक्षसा हृतम् ॥ २६ ॥  
ज्ञात्वा तदामिषं विप्रो मानुषं भाजनं गतम् ।  
क्रोधेन महताऽऽविष्टो व्याहर्तुमुपचक्रमे ॥ २७ ॥  
यस्मात्त्वं भोजनं राजन्ममैतद्दातुमिच्छसि ।  
तस्माद्भोजनमेतत्ते भविष्यति न संशयः ॥ २८ ॥  
ततः क्रुद्धस्तु सौदासस्तोयं जग्राह पाणिना ।  
वसिष्टं शप्तुमारेभे भार्या चैनमवारयत् ॥ २९ ॥  
राजन्प्रभुर्यतोस्माकं वसिष्ठो भगवानृषिः ।  
प्रतिशप्तुं न शक्तस्त्वं देवतुल्यं पुरोधसम् ॥ ३० ॥  
ततः क्रोधमयं तोयं तेजोबलसमन्वितम् ।  
व्यसर्जयत धर्मात्मा ततः पादौ सिषेच च ॥ ३१ ॥  
तेनास्य राज्ञस्तौ पादौ तदा कल्माषतां गतौ ।  
तदाप्रभृति राजाऽसौ सौदासः सुमहायशाः ।  
कल्माषपादः संवृत्तः ख्यातश्चैव तथा नृपः ॥ ३२ ॥
</details>

<details><summary>व्याख्या</summary>

मयन्त्या राजपत्न्या ॥ २६-३२ ॥
</details>

<details open><summary>विश्वास-प्रस्तुतिः</summary>

स राजा सह पत्न्या वै प्रणिपत्य मुहुर्मुहुः ।  
पुनर्वसिष्टं प्रोवाच यदुक्तं ब्रह्मरूपिणा ॥ ३३ ॥
</details>

<details><summary>मूलम्</summary>

स राजा सह पत्न्या वै प्रणिपत्य मुहुर्मुहुः ।  
पुनर्वसिष्टं प्रोवाच यदुक्तं ब्रह्मरूपिणा ॥ ३३ ॥
</details>

<details><summary>व्याख्या</summary>

ब्रह्मरूपिणा वसिष्ठरूपधरेण यदुक्तं तद्वचो वसिष्टं प्रति प्रोवाच ॥ ३३ ॥
</details>

<details open><summary>विश्वास-प्रस्तुतिः</summary>

तच्छ्रुत्वा पार्थिवेन्द्रस्य रक्षसा विकृतं च तत् ।  
पुनः प्रोवाच राजानं वसिष्ठः पुरुषर्षभम् ॥ ३४ ॥  
मया रोषपरीतेन यदिदं व्याहृतं वचः ।  
नैतच्छक्यं वृथा कर्तुं प्रदास्यामि च ते वरम् ॥ ३५ ॥
</details>

<details><summary>मूलम्</summary>

तच्छ्रुत्वा पार्थिवेन्द्रस्य रक्षसा विकृतं च तत् ।  
पुनः प्रोवाच राजानं वसिष्ठः पुरुषर्षभम् ॥ ३४ ॥  
मया रोषपरीतेन यदिदं व्याहृतं वचः ।  
नैतच्छक्यं वृथा कर्तुं प्रदास्यामि च ते वरम् ॥ ३५ ॥
</details>

<details><summary>व्याख्या</summary>

तत् पार्थिवेन्द्रस्य प्रणिपातवाक्यं रक्षोविकृतं च श्रुत्वा । रक्षसाधिकृतमिति पाठे अधिकृतं राजद्वेषमाश्रित्य कृतम् ॥ ३४-३५ ॥
</details>

<details open><summary>विश्वास-प्रस्तुतिः</summary>

कालो द्वादशवर्षाणि शापस्यान्तो भविष्यति ।  
मत्प्रसादाच्च राजेन्द्र व्यतीतं न स्मरिष्यसि ॥ ३६ ॥  
एवं स राजा तं शापमुपभुज्यारिसूदनः ।  
प्रतिलेभे पुना राज्यं प्रजाश्चैवान्पालयत् ॥ ३७ ॥
</details>

<details><summary>मूलम्</summary>

कालो द्वादशवर्षाणि शापस्यान्तो भविष्यति ।  
मत्प्रसादाच्च राजेन्द्र व्यतीतं न स्मरिष्यसि ॥ ३६ ॥  
एवं स राजा तं शापमुपभुज्यारिसूदनः ।  
प्रतिलेभे पुना राज्यं प्रजाश्चैवान्पालयत् ॥ ३७ ॥
</details>

<details><summary>व्याख्या</summary>

व्यतीतं न स्मरिष्यसि । मया हठाच्छतं न मनसि कुर्वित्यर्थः ॥ ३६-३७ ॥
</details>

<details open><summary>विश्वास-प्रस्तुतिः</summary>

तस्य कल्माषपादस्य यज्ञस्यायतनं शुभम् ।  
आश्रमस्य समीपेऽस्य यन्मां पृच्छसि राघव ॥ ३८ ॥  
तस्य तां पार्थिवेन्द्रस्य कथां श्रुत्वा सुदारुणाम् ।  
विवेश पर्णशालायां महर्षिमभिवाद्य च ॥ ३९ ॥
</details>

<details><summary>मूलम्</summary>

तस्य कल्माषपादस्य यज्ञस्यायतनं शुभम् ।  
आश्रमस्य समीपेऽस्य यन्मां पृच्छसि राघव ॥ ३८ ॥  
तस्य तां पार्थिवेन्द्रस्य कथां श्रुत्वा सुदारुणाम् ।  
विवेश पर्णशालायां महर्षिमभिवाद्य च ॥ ३९ ॥
</details>

<details><summary>व्याख्या</summary>

कल्मापपाद इति तस्य नामान्तरं । शापानन्तरं मित्रसहः कुपितः सन् वसिष्ठं शप्तुं जलमाददे । स्वयमेव मां नियुज्य कथं पुनः स्वयमेव कुप्यतीति । तदा तद्भार्या समागत्य सर्वथा गुरुर्न प्रतिशापार्ह इति प्रतिषिद्धवती । ततो राजा तद्वचः साध्विति मत्वा शापाय गृहीतं जलं स्वपादे प्रक्षिप्तवान् । तदाप्रभृति कल्मापपादनामाभवत् । कल्माषं कोपगृहीतशाप -जलकृतनीलरूपता ॥ ३८-३९ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चषष्टितमः सर्गः ॥ ६५ ॥  
इति श्रीगोविन्दराजविरचिते श्रीमद्रामायणभूपणे मणिमुकुटाख्याने उत्तरकाण्डव्याख्याने पञ्चषष्टितमः सर्गः ॥ ६५ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चषष्टितमः सर्गः ॥ ६५ ॥  
इति श्रीगोविन्दराजविरचिते श्रीमद्रामायणभूपणे मणिमुकुटाख्याने उत्तरकाण्डव्याख्याने पञ्चषष्टितमः सर्गः ॥ ६५ ॥
</details>

