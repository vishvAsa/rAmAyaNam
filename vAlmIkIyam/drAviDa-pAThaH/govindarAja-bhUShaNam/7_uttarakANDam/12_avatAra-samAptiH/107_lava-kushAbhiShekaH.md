+++
title = "१०७ लव-कुशाभिषेकः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे सप्तोत्तरशततमः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे सप्तोत्तरशततमः सर्गः
</details>

<details><summary>विषयाः</summary>

परिषदो मध्ये  
ऽद्य भरतं राज्ये भिषिच्याहं वनं गच्छामीति  
श्री-राम-वचनम् ॥ १ ॥  
तच्-छ्रवणेन भरतेन  
राज्य-गर्हण-पूर्वकं  
"कोशलेषु कुशं उत्तर-कोसलेषु लवम् अभिषिच्यताम्"  
इति कथनम् ॥ २ ॥  
ततो वसिष्ठ-वचनात् तथा-कुश-लवयोर् अभिषेकः ॥ ३ ॥  
ततः शत्रुघ्नं प्रति श्री-रामेण दूत-प्रेषणम् ॥ ४ ॥
</details>

<details open><summary>विश्वास-प्रस्तुतिः</summary>

विसृज्य लक्ष्मणं रामो दुःखशोकसमन्वितः ।  
पुरोधसं मन्त्रिणश्च नैगमांवेदमब्रवीत् ॥ १ ॥  
अद्य राज्येऽभिषेक्ष्यामि भरतं धर्मवत्सलम् ।  
अयोध्यायाः पतिं वीरं ततो यास्याम्यहं वनम् ॥ २ ॥
</details>

<details><summary>मूलम्</summary>

विसृज्य लक्ष्मणं रामो दुःखशोकसमन्वितः ।  
पुरोधसं मन्त्रिणश्च नैगमांवेदमब्रवीत् ॥ १ ॥  
अद्य राज्येऽभिषेक्ष्यामि भरतं धर्मवत्सलम् ।  
अयोध्यायाः पतिं वीरं ततो यास्याम्यहं वनम् ॥ २ ॥
</details>

भरतमयोध्याधिपतिमभिषेक्ष्यामीति मनोरथं करोमि । ततो वनं यास्यामि । महाप्रस्थानविधिनेति शेषः ॥ २ ॥

<details open><summary>विश्वास-प्रस्तुतिः</summary>

प्रवेशयत संभारान्मा भूत्कालस्य पर्ययः ।  
अद्यैवाहं गमिष्यामि लक्ष्मणेन गतां गतिम् ॥ ३ ॥
</details>

<details><summary>मूलम्</summary>

प्रवेशयत संभारान्मा भूत्कालस्य पर्ययः ।  
अद्यैवाहं गमिष्यामि लक्ष्मणेन गतां गतिम् ॥ ३ ॥
</details>

संभारानिति । भरताभिषेकार्थानित्यर्थः ॥ ३ ॥

<details open><summary>विश्वास-प्रस्तुतिः</summary>

तच्छ्रुत्वा राघवेणोक्तं सर्वाः प्रकृतयो भृशम् ।  
मूर्धभिः प्रणता भूमौ गतसत्वा इवाभवन् ॥ ४ ॥  
भरतश्च विसंज्ञोऽभूच्छ्रुत्वा रामस्य भाषितम् ।  
राज्यं विगर्हयामास राघवं चेदमब्रवीत् ॥ ५ ॥
</details>

<details><summary>मूलम्</summary>

तच्छ्रुत्वा राघवेणोक्तं सर्वाः प्रकृतयो भृशम् ।  
मूर्धभिः प्रणता भूमौ गतसत्वा इवाभवन् ॥ ४ ॥  
भरतश्च विसंज्ञोऽभूच्छ्रुत्वा रामस्य भाषितम् ।  
राज्यं विगर्हयामास राघवं चेदमब्रवीत् ॥ ५ ॥
</details>

सर्वाः प्रकृतयः सुमन्त्रादयः ॥ ४-५ ॥

<details open><summary>विश्वास-प्रस्तुतिः</summary>

सत्येनाहं शपे राजन्स्वर्गलोके न चैव हि ।  
न कामये यथा राज्यं त्वां विना रघुनन्दन ॥ ६ ॥
</details>

<details><summary>मूलम्</summary>

सत्येनाहं शपे राजन्स्वर्गलोके न चैव हि ।  
न कामये यथा राज्यं त्वां विना रघुनन्दन ॥ ६ ॥
</details>

स्वर्गलोके न चेत्यादि । हे रघुनन्दन त्वां विना प्राप्ये स्वर्गलोके न च कामये । सुखभोगमिति शेषः । तथा त्वां विना यथा राज्यं त्वदाज्ञया यथानुक्रमप्राप्तमयोध्याराज्यं न च कामये । हे राजन् इममर्थं सत्येन शपे ॥ ६ ॥

<details open><summary>विश्वास-प्रस्तुतिः</summary>

इमौ कुशलवौ राजन्नभिषिञ्च नराधिप ।  
कोसलेषु कुशं वीरमुत्तरेषु तथा लवम् ॥ ७ ॥
</details>

<details><summary>मूलम्</summary>

इमौ कुशलवौ राजन्नभिषिञ्च नराधिप ।  
कोसलेषु कुशं वीरमुत्तरेषु तथा लवम् ॥ ७ ॥
</details>

एवं भरत उक्त्वाऽनन्तरं कुशलवावभिषिञ्चेत्याह- इमौ कुशलवावित्यादि । उत्तरेष्विति । उत्तरकोसलेष्वित्यर्थः ॥ ७ ॥

<details open><summary>विश्वास-प्रस्तुतिः</summary>

शत्रुघ्नस्य तु गच्छन्तु दूतास्त्वरितविक्रमाः ।  
इदं गमनमस्माकं स्वर्गायाख्यान्तु मा चिरम् ॥ ८ ॥  
तच्छ्रुत्वा भरतेनोक्तं दृष्ट्वा चापि ह्यधोमुखान् ।  
पौरान्दुःखेन संतप्तान्वसिष्ठो वाक्यमब्रवीत् ॥ ९ ॥  
वत्स राम इमाः पश्य धरणीं प्रकृतीर्गताः ।  
ज्ञात्वैषामीप्सितं कार्यं मा चैषां विप्रियं कृथाः ॥ १० ॥
</details>

<details><summary>मूलम्</summary>

शत्रुघ्नस्य तु गच्छन्तु दूतास्त्वरितविक्रमाः ।  
इदं गमनमस्माकं स्वर्गायाख्यान्तु मा चिरम् ॥ ८ ॥  
तच्छ्रुत्वा भरतेनोक्तं दृष्ट्वा चापि ह्यधोमुखान् ।  
पौरान्दुःखेन संतप्तान्वसिष्ठो वाक्यमब्रवीत् ॥ ९ ॥  
वत्स राम इमाः पश्य धरणीं प्रकृतीर्गताः ।  
ज्ञात्वैषामीप्सितं कार्यं मा चैषां विप्रियं कृथाः ॥ १० ॥
</details>

इदं अस्माकं प्रवर्तमानं स्वर्गाय गमनवृत्तान्तं शत्रुघ्नस्याख्यातुं दूता गच्छन्तु गत्वा चाख्यान्तु । मा चिरं विलम्बो मा भूत् । इदं गमनमस्माकं शीघ्रमाख्यान्तु मा चिरमिति च पाठः ॥ ८-१० ॥

<details open><summary>विश्वास-प्रस्तुतिः</summary>

वसिष्ठस्य तु वाक्येन उत्थाप्य प्रकृतीजनम् ।  
किं करोमीति काकुत्स्थः सर्वा वचनमब्रवीत् ॥ ११ ॥  
ततः सर्वाः प्रकृतयो रामं वचनमब्रुवन् ।  
गच्छन्तमनुगच्छामो यत्र राम गमिष्यसि ॥ १२ ॥
</details>

<details><summary>मूलम्</summary>

वसिष्ठस्य तु वाक्येन उत्थाप्य प्रकृतीजनम् ।  
किं करोमीति काकुत्स्थः सर्वा वचनमब्रवीत् ॥ ११ ॥  
ततः सर्वाः प्रकृतयो रामं वचनमब्रुवन् ।  
गच्छन्तमनुगच्छामो यत्र राम गमिष्यसि ॥ १२ ॥
</details>

प्रकृतीजनं । छान्दसो दीर्घः ॥ ११-१२ ॥

<details open><summary>विश्वास-प्रस्तुतिः</summary>

पौरेषु यदि ते प्रीतिर्यदि स्नेहो ह्यनुत्तमः ।  
सपुत्रदाराः काकुत्स्थ समागच्छाम सत्पथम् ॥ १३ ॥
</details>

<details><summary>मूलम्</summary>

पौरेषु यदि ते प्रीतिर्यदि स्नेहो ह्यनुत्तमः ।  
सपुत्रदाराः काकुत्स्थ समागच्छाम सत्पथम् ॥ १३ ॥
</details>

सत्पथं ब्रह्मलोकमार्गं । त्वया गम्यमानमिति शेषः ॥ १३ ॥

<details open><summary>विश्वास-प्रस्तुतिः</summary>

तपोवनं वा दुर्गं वा नदीमम्भोनिधिं तथा ।  
वयं ते यदि न त्याज्याः सर्वान्नो नय ईश्वर ॥ १४ ॥  
एषा नः परमा प्रीतिरेष नः परमो वरः ।  
हृद्गता नः सदा ग्रीतिस्तवानुगमने नृप ॥ १५ ॥
</details>

<details><summary>मूलम्</summary>

तपोवनं वा दुर्गं वा नदीमम्भोनिधिं तथा ।  
वयं ते यदि न त्याज्याः सर्वान्नो नय ईश्वर ॥ १४ ॥  
एषा नः परमा प्रीतिरेष नः परमो वरः ।  
हृद्गता नः सदा ग्रीतिस्तवानुगमने नृप ॥ १५ ॥
</details>

वयं चेति । न त्याज्या अतः सर्वान्नय । तत्र हेतुः-ईश्वरेति ॥ १४-१५ ॥

<details open><summary>विश्वास-प्रस्तुतिः</summary>

पौराणां दृढभक्तिं च बाढमित्येव सोब्रवीत ।  
स्वकृतान्तं चान्ववेक्ष्य तस्मिन्नहनि राघवः ।  
\[ सुतौ प्रस्थापयामास धर्मिष्ठौ धर्मवत्सलौ \] ॥ १६ ॥
</details>

<details><summary>मूलम्</summary>

पौराणां दृढभक्तिं च बाढमित्येव सोब्रवीत ।  
स्वकृतान्तं चान्ववेक्ष्य तस्मिन्नहनि राघवः ।  
\[ सुतौ प्रस्थापयामास धर्मिष्ठौ धर्मवत्सलौ \] ॥ १६ ॥
</details>

कृतान्तं च कर्तव्यतासिद्धान्तं च ॥ १६ ॥

<details open><summary>विश्वास-प्रस्तुतिः</summary>

कोसलेषु कुशं वीरमुत्तरेषु तथा लवम् ।  
अभिषिच्य महात्मानावुभौ रामः कुशीलवौ ॥ १७ ॥
</details>

<details><summary>मूलम्</summary>

कोसलेषु कुशं वीरमुत्तरेषु तथा लवम् ।  
अभिषिच्य महात्मानावुभौ रामः कुशीलवौ ॥ १७ ॥
</details>

सुतावभिषिच्य प्रस्थापयामास ॥ १७ ॥

<details open><summary>विश्वास-प्रस्तुतिः</summary>

अभिषिक्तौ सुतावङ्के प्रतिष्ठाप्य पुरे ततः ।  
\[ पुनः समीक्ष्य सीताया राघवः स्मरणं गतः \] ।  
परिष्वज्य महाबाहुर्मूर्ध्न्युपाघ्राय चासकृत् ॥ १८ ॥  
रथानां तु सहस्राणि नागानामयुतानि च ।  
दशायुतानि चाश्वानामेकैकस्य धनं ददौ ॥ १९ ॥  
बहुरत्नौ बहुधनौ हृष्टपुष्टजनावृतौ ।  
स्वे पुरे प्रेषयामास भ्रातरौ तु कुशीलवौ ॥ २० ॥  
अभिषिच्य सुतौ वीरौ प्रतिष्ठाप्य पुरे तदा ।  
दूतान्संप्रेषयामास शत्रुघ्नाय महात्मने ॥ २१ ॥
</details>

<details><summary>मूलम्</summary>

अभिषिक्तौ सुतावङ्के प्रतिष्ठाप्य पुरे ततः ।  
\[ पुनः समीक्ष्य सीताया राघवः स्मरणं गतः \] ।  
परिष्वज्य महाबाहुर्मूर्ध्न्युपाघ्राय चासकृत् ॥ १८ ॥  
रथानां तु सहस्राणि नागानामयुतानि च ।  
दशायुतानि चाश्वानामेकैकस्य धनं ददौ ॥ १९ ॥  
बहुरत्नौ बहुधनौ हृष्टपुष्टजनावृतौ ।  
स्वे पुरे प्रेषयामास भ्रातरौ तु कुशीलवौ ॥ २० ॥  
अभिषिच्य सुतौ वीरौ प्रतिष्ठाप्य पुरे तदा ।  
दूतान्संप्रेषयामास शत्रुघ्नाय महात्मने ॥ २१ ॥
</details>

पुरे अयोध्यायां स्वसमीपे कोसलद्वयराज्यार्थमभिषिक्तौ अङ्के प्रतिष्ठाप्य मूर्ध्न्यपाघ्राय परिष्वज्य स्थादिकं ददौ । रथानां त्वित्यादि । पुनर्दीयमानं राजौपवाह्यदिव्यरथादिविषयं अभिषिच्येत्युक्तार्थम् ॥ १८-२१ ॥

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तोत्तरशततमः सर्गः ॥ १०७ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तोत्तरशततमः सर्गः ॥ १०७ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सप्तोत्तरशततमः सर्गः ॥ १०७ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने सप्तोत्तरशततमः सर्गः ॥ १०७ ॥
</details>

