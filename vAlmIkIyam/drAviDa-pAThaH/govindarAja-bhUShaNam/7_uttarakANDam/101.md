+++
title = "१०१"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोत्तरशततमः सर्गः**


<details><summary>विषयाः</summary>

भरतेन युधाजितासह गन्धर्वदेशगमनेनतद्धननपूर्वकं तक्षशिलापुष्कलावताख्यनगरयोः क्रमेणतक्षपुष्कलयोरभिषेककरणेनरामसमीपमेत्य गन्धर्ववधनिवेदनम् ॥ १ ॥
</details>


**श्रुत्वा सेनापतिं प्राप्तं भरतं केकयाधिपः ।  
युधाजिद्गार्ग्यसहितं परां प्रीतिनुपागमत् ॥ १ ॥  
स निर्ययौ जनौघेन महता केकयाधिपः ।  
त्वरमाणोभिचक्राम गन्धर्वान्कामरूपिणः ॥ २ ॥**

सेनापतिं प्राप्तं युद्धसन्नाहं श्रुत्वा ॥ १-२ ॥

**भरतश्च युधाजिच्च समेतौ लघुविक्रमैः ।  
गन्धर्वनगरं प्राप्तौ सबलौ सपदानुगौ ॥ ३ ॥**

सबलौ चतुरङ्गबलसहितौ । सपदानुगौ शूद्रवैश्याद्यनुचरसहितौ ॥ ३ ॥

**श्रुत्वा तु भरतं प्राप्तं गन्धर्वास्ते समागताः ।  
योद्धुकामा महावीर्या व्यनदन्वै समन्ततः ॥ ४ ॥  
ततः समभवद्युद्धं तुमुलं रोमहर्षणम् ।  
सप्तरात्रं महाभीमं न चान्यतरयोर्जयः ॥ ५ ॥**

व्यनदन् गर्जन्ति स्म ॥ ४-५ ॥

**खड्गशक्तिधनुर्ग्राहा नद्यः शोणितसंस्रवाः ।  
नृकलेबरवाहिन्यः प्रवृत्ताः सर्वतो दिशम् ॥ ६ ॥**

खड्गेति । खड्गादिरूपा ग्राहा यासु ताः । संस्रवः प्रवाहः । नृकलेवराणि नद्याः काष्ठानि वहन्तीति तथा ॥ ६ ॥

**ततो रामानुजः क्रुद्धः कालस्यास्त्रं सुदारुणम् ।  
संवर्तं नाम भरतो गन्धर्वेष्वभ्यचोदयत् ॥ ७ ॥  
ते बद्धाः कालपाशेन संवर्तेन विदारिताः ।  
क्षणेनाभिहतास्तेन तिस्रः कोट्यो महात्मनाम् ॥ ८ ॥**

संवर्तंनामेति । प्रलयकालाग्न्याख्यमित्यर्थः ॥ ७-८ ॥

**तं घातं घोरसङ्काशं न स्मरन्ति दिवौकसः ।  
निमेषान्तरमात्रेण तादृशानां महात्मनाम् ॥ ९ ॥**

तं घातं दिवौकसः न स्मरन्तीति । त्रिकोटिगन्धर्वघातोऽसंभाव्य इत्येव स्मृत्वा स्थितवन्त इत्यर्थः ॥ ९ ॥

**हतेषु तेषु सर्वेषु भरतः केकयीसुतः ।  
निवेशयामास तदा समृद्धे द्वे पुरोत्तमे ॥ १० ॥  
तक्षं तक्षशिलायां तु पुष्कलं पुष्कलावते ।  
गन्धर्वदेशे रुचिरे गान्धारविषये च सः ॥ ११ ॥  
धनरत्नौघसंपूर्णे काननैरुपशोभिते ।  
अन्योन्यसंघर्षकृते स्पर्धया गुणविस्तरैः ॥ १२ ॥**

द्वे पुरेति । तक्षशिलापुष्कलावताख्ये ॥ १०-१२ ॥

**उभे सुरुचिरप्रख्ये व्यवहारैरकिल्बिषैः ।  
उद्यानयानसंपूर्णे सुविभक्तान्तरापणे ॥ १३ ॥**

अकिल्बिषैः धर्मन्यायोपेतैर्व्यवहारैः क्रयविक्रयादिव्यापारैः ॥ १३ ॥

**उभे पुरवरे रम्ये विस्तरैरुपशोभिते ।  
गृहमुख्यैः सुरुचिरैर्विमानसमवर्णिभिः ॥ १४ ॥  
शोभिते शोभनीयैश्च देवायतनविस्तरैः ।  
तालैस्तमालैस्तिलकैर्बकुलैरुपशोभिते ॥ १५ ॥  
निवेश्य पञ्चभिर्वषैर्भरतो राघवानुजः ।  
पुनरायान्महाबाहुरयोध्यां केकयीसुतः ॥ १६ ॥  
सोभिवाद्य महात्मानं साक्षाद्धर्ममिवापरम् ।  
राघवं भरतः श्रीमान्ब्रह्माणमिव वासवः ॥ १७ ॥  
शशंस च यथावृत्तं गन्धर्ववधमुत्तमम् ।  
निवेशनं च देशस्य श्रुत्वा प्रीतोस्य राघवः ॥ १८ ॥**

विमानसमवर्णिभिः देवायतनवद्विस्तारैः । गृहमुख्यैरभित उपशोभिते । विमानैर्बहुभिर्वृत इति च पाठः ॥ १४-१८ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोत्तरशततमः सर्गः ॥ १०१ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोत्तरशततमः सर्गः ॥ १०१ ॥**
