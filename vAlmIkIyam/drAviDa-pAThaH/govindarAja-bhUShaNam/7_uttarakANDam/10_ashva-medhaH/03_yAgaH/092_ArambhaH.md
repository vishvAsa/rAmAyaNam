+++
title = "०९२ आरम्भः"

+++
**श्रीमद्रामायणे वाल्मीकीये आदिकाव्ये उत्तरकाण्डे द्विनवतितमःसर्गः**


<details><summary>विषयाः</summary>

रामेणाश्वस्य क्षोणी-प्रद--क्षीणी-करणाय  
लक्ष्मण-प्रेरण-पूर्वकम् अश्व-मेधकरणारंभः ॥ १ ॥
</details>


**तत्सर्वमखिलेनाशु संस्थाप्य भरताग्रजः ।  
हयं लक्षणसंपन्नं कृष्णसारं मुमोच ह ॥ १ ॥**

कृष्णसारं कृष्णप्रधानं । प्रायशः कृष्णवर्णमित्यर्थः । कृष्णशारमिति च पाठः ॥ १ ॥

**ऋत्विग्भिर्लक्ष्मणं सार्धमश्वतन्त्रे नियोज्य च ।  
ततोऽभ्यगच्छत्काकुत्स्थः सह सैन्येन नैमिशम् ॥ २ ॥  
यज्ञवाटं महाबाहुर्दृष्ट्वा परममद्भुतम् ।  
प्रहर्षमतुलं लेभे श्रीमानिति वचोऽब्रवीत् ॥ ३ ॥**

अश्वतन्त्र इति । चतुश्शता रक्षन्ति यज्ञस्याघाताय तथा शतेन राजपुत्रैः सहाध्वर्युः पुरस्तात्प्रत्यङ् तिष्ठन् प्रोक्षति इति श्रुतेः । अश्वरक्षादिसंबन्धयज्ञप्रयोगनिर्वर्तनार्थमित्यर्थः ॥ २-३ ॥

**नैमिशे वसतस्तस्य सर्व एव नराधिपाः ।  
आनिन्युरूपहारांश्च तान्रामः प्रत्यपूजयत् ॥ ४ ॥  
उपकार्या महार्हाश्च पार्थिवानां महात्मनाम् ।  
सानुगानां नरश्रेष्ठो व्यादिदेश महामतिः ॥ ५ ॥**

उपहाराः उपदाः ॥ ४-५ ॥

**अन्नपानानि वस्त्राणि सानुगानां महात्मनाम् ।  
भरतः संददावाशु शत्रुघ्नसहितस्तदा ॥ ६ ॥  
वानराश्च महात्मानः सुग्रीवसहितास्तदा ।  
विप्राणां प्रणताः सर्वे चक्रिरे परिवेषणम् ॥ ७ ॥  
विभीषणश्च रक्षोभिर्बहुभिः स्रग्विभिर्वृतः ।  
ऋषीणामुग्रतपसां पूजां चक्रे महात्मनाम् ॥ ८ ॥**

राजपूजामाह-अन्नेत्यादि । राजसत्कारे भरतशत्रुघ्ननियोगः सुग्रीवादीनां विप्रपरिवेषणे विभीषणस्य ब्रह्मर्षिसत्कारे नियोग इत्याह – भरत इत्यादि ॥ ६-८ ॥

**एवं सुविहितो यज्ञो हयमेघोऽभ्यवर्तत ।  
लक्ष्मणेनाभिगुप्ता च हयचर्या प्रवर्तत ॥ ९ ॥**

हयचर्या अश्वमेधयागानुष्ठानम् ॥ ९ ॥

**ईदृशं राजसिंहस्य यज्ञप्रवरमुत्तमम् ।  
नान्यः शब्दोऽभवत्तत्र हयमेधे महात्मनः ॥ १० ॥**

याचकाः यावत्तुष्यन्ति तावद्देहि देहीति शब्दादन्यः शब्दो नाभवत् ॥ १० ॥

**छन्दतो देहि देहीति यावत्तुष्यन्ति याचकाः ।  
तावत्सर्वाणि दत्तानि ऋतुमध्ये महात्मनः ।  
विविधानि च गौडानि खाण्डवानि तथैव च ॥ ११ ॥**

सर्वाणि दत्तानीत्यस्यैव प्रपञ्चनं-विविधानीत्यादि । गौडानि गुडविकाररूपाणि ॥ ११ ॥

**न निस्सृतं भवत्योष्ठाद्वचनं यावदर्शिनाम् ।  
तावद्वानररक्षोभिर्दत्तमेवाभ्यदृश्यत ॥ १२ ॥  
न कश्चिन्मलिनस्तत्र दीनो वाऽप्यथ कर्शितः ।  
तसिन्यज्ञवरे राज्ञो हृष्टपुष्टजनावृते ॥ १३ ॥**

अर्थिनां मुखाद्देहीति वचनं यावन्न निस्सृतं, तावद्दत्तमेवाभ्यदृश्यत ॥ १२-१३ ॥

**ये च तत्र महात्मानो मुनयश्चिरजीविनः ।  
नास्मरंस्तादृशं यज्ञं नाप्यासीत्स कदाचन ॥ १४ ॥  
यः कृत्यवान्सुवर्णेन सुवर्णं लभते म सः ।  
वित्तार्थी लभते वित्तं रत्नार्थी रत्नमेव च ॥ १५ ॥  
रजतानां सुवर्णानामश्मनामथ वाससाम् ।  
अनिशं दीयमानानां राशिः समुपदृश्यते ॥ १६ ॥**

चिरजीविनो मुनयः तादृशं यज्ञं । इतः पूर्वं तादृशो नासीदित्याहुरिति शेषः ॥ १४-१६ ॥

**न शक्रस्य धनेशस्य यमस्य वरुणस्य वा ।  
ईदृशो दृष्टपूर्वो न एवमूचुस्तपोधनाः ॥ १७ ॥  
सर्वत्र वानरास्तस्थुः सर्वत्रैव च राक्षसाः ।  
वासोधनान्नमार्थिभ्यः पूर्णहस्ता ददुर्भृशम् ॥ १८ ॥**

उक्त एवार्थ आदरादभ्यस्यते -न शक्रस्येत्यादि ॥ १७-१८ ॥

**ईदृशो राजसिंहस्य यज्ञः सर्वगुणान्वितः ।  
संवत्सरमथो साग्रं वर्तते न च हीयते ॥ १९ ॥**

संवत्सरं वर्तते न च हीयते । संवत्सरात्परमपीति शेषः । पुनः पुनरश्वमेधः प्रावर्ततेत्यर्थः ॥ १९ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विनवतितमःसर्गः॥ ९२ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्विनवतितमः सर्गः ॥ ९२ ॥**
