+++
title = "०४९ आश्रम-प्रवेशनम्"

+++
**श्रीमद्रामायणे वाल्मीकीये आदिकाव्ये उत्तरकाण्डे एकोनपञ्चाशः सर्गः**

<details><summary>विषयाः</summary>

मुनि-कुमारकैः सीता-रोदनादिकं निवेदितेन वाल्मीकिना  
स-त्वरं सीता-समीपम् एत्य  
ससान्त्वनम् अर्घ्यादिना संपूजन-पूर्वकं  
तस्याः स्वाश्रम-प्रापणेन  
तापसीः प्रति तत्-परिरक्षण-चोदना ॥
</details>

**सीतां रुदन्तीं दृष्ट्वा तां तत्र वै मुनिदारकाः ।  
प्राद्रवन्यत्र भगवानास्ते वाल्मीकिरुग्रधीः ॥ १ ॥  
अभिवाद्य मुनेः पादौ मुनिपुत्रा महर्षये ।  
सर्वं निवेदयामासुस्तस्यास्तु रुदितस्वनम् ॥ २ ॥  
अदृष्टपूर्वा भगवन्कस्याप्येषा महात्मनः ।  
पत्नी श्रीरिव संमोहाद्विरौति विकृतानना ॥ ३ ॥  
भगवन्साधु पश्यं त्वं देवतामिव खाच्युताम् ।  
नद्यास्तु तीरे भगवन्वरस्त्री काऽपि दुःखिता ॥ ४ ॥**

सर्वं निवेदयामासुरित्येतद्विवृणोति – अदृष्टेत्यादि ॥ ३-४ ॥

**दृष्टास्माभिः प्ररुदिता दृढं शोकपरायणा ।  
अनर्हा दुःखशोकाभ्यामेका दीना ह्यनाथवत् ॥ ५ ॥  
न ह्येनां मानुषीं विद्मः सत्क्रियाऽस्याः प्रयुज्यताम् ।  
आश्रमस्याविदूरे च त्वामियं शरणं गता ।  
त्रातारमिच्छते साध्वी भगवंस्त्रातुमर्हसि ॥ ६ ॥  
तेषां तु वचनं श्रुत्वा बुद्ध्या निश्चित्य धर्मवित् ।  
तपसा लब्धचक्षुष्मान्प्राद्रवद्यत्र मैथिली ॥ ७ ॥  
तं प्रयान्तमभिप्रेत्य शिष्या ह्येनं महामतिम् ।  
तं तु देशमभिप्रेत्य किंचित्पद्भ्यां महामतिः ॥ ८ ॥  
अध्यमादाय रुचिरं जाह्नवीतीरमागमत् ।  
ददर्श राघवस्येष्टां सीतां पत्नीमनाथवत् ॥ ९ ॥  
तां सीतां शोकभारार्तां वाल्मीकिर्मुनिपुङ्गवः ।  
उवाच मधुरां वाणीं ह्लादयन्निव तेजसा ॥ १० ॥  
स्नुषा दशरथस्य त्वं रामस्य महिषी प्रिया ।  
जनकस्य सुता राज्ञः स्वागतं ते पतिव्रते ॥ ११ ॥**

अनर्हेति । दुःखस्येति शेषः ॥ ५-११ ॥

**आयान्ती चासि विज्ञाता मया धर्मसमाधिना ।  
कारणं चैव सर्वं मे हृदयेनोपलक्षितम् ॥ १२ ॥**

कारणमिति । आगमनकारणमित्यर्थः ॥ १२ ॥

**तव चैव महाभागे विदितं मम तत्वतः ।  
सर्वं च विदितं मह्यं त्रैलोक्ये यद्धि वर्तते ॥ १३ ॥**

तव चैवेति । शुद्धभावत्वमिति शेषः । मम मया । मह्यं मम ॥ १३ ॥

**अपापां वेद्मि सीते त्वां तपोलब्धेन चक्षुषा ।  
विस्रब्धा भव वैदेहि सांप्रतं मयि वर्तसे ॥ १४ ॥  
आश्रमस्थाविदूरे मे तापस्यस्तपसि स्थिताः ।  
तास्त्वां वत्से यथा वत्सं पालयिष्यन्ति नित्यशः ॥ १५ ॥**

मयि वर्तस इति । मत्समीपे निवसिष्यसीत्यर्थः ॥ १४-१५ ॥

**इदमर्घ्यं प्रतीच्छ त्वं विस्रब्धा विगतज्वरा ।  
यथा स्वगृहमभ्येत्य विषादं चैव मा कृथाः ॥ १६ ॥  
श्रुत्वा तु भाषितं सीता मुनेः परममद्भुतम् ।  
शिरसा वन्द्य चरणौ तथेत्याह कृताञ्जलिः ॥ १७ ॥  
तं प्रयान्तं मुनिं सीता प्राञ्जलिः पृष्ठतोऽन्वगात् ॥ १८ ॥**

यथा स्वगृहमभ्येत्येति । तथैवावतिष्ठस्वेति शेषः ॥ १६-१८ ॥

**तं दृष्ट्वा मुनिमायान्तं वैदेह्या मुनिपत्नयः ।  
उपाजग्मुर्मुदा युक्ता वचनं चेदमब्रुवन् ॥ १९ ॥**

मुदा युक्ता इति । मुनिपत्नयः तापस्यः । अब्रुवन्निति । वाल्मीकिमिति शेषः ॥ १९ ॥

**स्वागतं ते मुनिश्रेष्ठ चिरस्यागमनं च ते ।  
अभिवादयामस्त्वां सर्वा उच्यतां किं च कुर्महे ॥ २० ॥  
तासां तद्वचनं श्रुत्वा वाल्मीकिरिदमब्रवीत् ।  
सीतेयं समनुप्राप्ता पत्नी रामस्य धीमतः ॥ २१ ॥  
स्नुषा दशरथस्यैषा जनकस्य सुता सती ।  
अपापा पतिना त्यक्ता परिपाल्या मया सदा ॥ २२ ॥  
इमां भवन्त्यः पश्यन्तु स्नेहेन परमेण हि ।  
गौरवान्मम वाक्याच्च पूज्या वोस्तु विशेषतः ॥ २३ ॥**

चिरस्यागमनमिति । प्रतीक्ष्य स्थिता वयं अभिवादयामहे । एतेन सीतायाः समाश्वासादिना विलम्बो जात इत्यवगम्यते ॥ २०-२३ ॥

**मुहुर्मुहुश्च वैदेहीं प्रणिधाय महायशाः ।  
स्वमाश्रमं शिष्यवृतः पुनरायान्महातपाः ॥ २४ ॥**

प्रणिधाय तापसीनां हस्ते दवा ॥ २४ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकोनपञ्चाशः सर्गः ॥ ४९ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकोनपञ्चाशः सर्गः ॥ ४९ ॥**
