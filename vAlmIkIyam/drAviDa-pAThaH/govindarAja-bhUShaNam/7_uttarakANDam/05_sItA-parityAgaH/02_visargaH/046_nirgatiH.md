+++
title = "०४६ निर्गतिः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे षट्चत्वारिंशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे षट्चत्वारिंशः सर्गः
</details>

<details><summary>विषयाः</summary>

लक्ष्मणेन सीतां प्रति  
वन-नयनाय रामे तत्-प्रार्थना-स्मारणेन  
वन-गमनाय सज्जीभवन-चोदना ॥ १ ॥  
सीतया हर्षान् मुनि-पत्नीभ्यो दित्सया  
नाना-वसनाभरणाद्य्-आदानेन  
सु-मन्त्रानीत-रथारोहणम् ॥ २ ॥  
लक्ष्मणेन सीता--सु-मन्त्राभ्यां सह गङ्गा-तीरम् एत्य  
नाविकान् प्रति नौकानयन-चोदना ॥ ३ ॥
</details>

<details open><summary>विश्वास-प्रस्तुतिः</summary>

ततो रजन्यां व्युष्टायां लक्ष्मणो दीनचेतनः ।  
सुमन्त्रमब्रवीद्वाक्यं मुखेन परिशुष्यता ॥ १ ॥  
सारथे तुरगाञ्शीघ्रं योजयस्व रथोत्तमे ।  
स्वास्तीर्णं राजभवनात्सीतायाश्चासनं कुरु ॥ २ ॥
</details>

<details><summary>मूलम्</summary>

ततो रजन्यां व्युष्टायां लक्ष्मणो दीनचेतनः ।  
सुमन्त्रमब्रवीद्वाक्यं मुखेन परिशुष्यता ॥ १ ॥  
सारथे तुरगाञ्शीघ्रं योजयस्व रथोत्तमे ।  
स्वास्तीर्णं राजभवनात्सीतायाश्चासनं कुरु ॥ २ ॥
</details>

<details><summary>व्याख्या</summary>

स्वास्तीर्णमिति । सीतायाश्च शुभमासनं राजभवनादानीय स्वास्तीर्णं रथं कुरु ॥ २ ॥
</details>

<details open><summary>विश्वास-प्रस्तुतिः</summary>

सीता हि राजवचनादाश्रमं पुण्यकर्मणाम् ।  
मया नेया महर्षीणां शीघ्रमानीयतां रथः ॥ ३ ॥
</details>

<details><summary>मूलम्</summary>

सीता हि राजवचनादाश्रमं पुण्यकर्मणाम् ।  
मया नेया महर्षीणां शीघ्रमानीयतां रथः ॥ ३ ॥
</details>

<details><summary>व्याख्या</summary>

कुत इत्यत्राह-सीता हीत्यादि ॥ ३ ॥
</details>

<details open><summary>विश्वास-प्रस्तुतिः</summary>

सुमन्त्रस्तु तथेत्युक्त्वा युक्तं परमवाजिभिः ।  
रथं सुरुचिरप्रख्यं स्वास्तीर्णं सुखशय्यया ॥ ४ ॥  
आनीयोवाच सौमित्रिं मित्राणां मानवर्धनम् ।  
रथोऽयं समनुप्राप्तो यत्कार्यं क्रियतां प्रभो ॥ ५ ॥  
एवमुक्तः सुमन्त्रेण राजवेश्मनि लक्ष्मणः ।  
प्रविश्य सीतामासाद्य व्याजहार नरर्षभः ॥ ६ ॥  
त्वया किलैष नृपतिर्वरं वै याचितः प्रभुः ।  
नृपेण च प्रतिज्ञातमाज्ञप्तश्चाश्रमं प्रति ॥ ७ ॥  
गङ्गातीरे मया देवि ऋषीणामाश्रमाञ्शुमान् ।  
शीघ्रं गत्वा तु वैदेहि शासनात्पार्थिवस्य नः ।  
अरण्ये मुनिभिर्जुष्टे अवनेया भविष्यसि ॥ ८ ॥  
एवमुक्ता तु वैदेही लक्ष्मणेन महात्मना ।  
प्रहर्षमतुलं लेभे गमनं चाप्यरोचयत् ॥ ९ ॥  
वासांसि च महार्हाणि रत्नानि विविधानि च ।  
गृहीत्वा तानि वैदेही गमनायोपचक्रमे ॥ १० ॥  
इमानि मुनिपत्नीनां दास्याम्याभरणान्यहम् ।  
वस्त्राणि च महार्हाणि धनानि विविधानि च ॥ ११ ॥  
सौमित्रिस्तु तथेत्युक्त्वा रथमारोप्य मैथिलीम् ।  
प्रययौ शीघ्रतुरगै रामस्याज्ञामनुस्मरन् ॥ १२ ॥  
अब्रवीच्च तदा सीता लक्ष्मणं लक्ष्मिवर्धनम् ।  
अशुभानि बहून्येव पश्यामि रघुनन्दन ॥ १३ ॥
</details>

<details><summary>मूलम्</summary>

सुमन्त्रस्तु तथेत्युक्त्वा युक्तं परमवाजिभिः ।  
रथं सुरुचिरप्रख्यं स्वास्तीर्णं सुखशय्यया ॥ ४ ॥  
आनीयोवाच सौमित्रिं मित्राणां मानवर्धनम् ।  
रथोऽयं समनुप्राप्तो यत्कार्यं क्रियतां प्रभो ॥ ५ ॥  
एवमुक्तः सुमन्त्रेण राजवेश्मनि लक्ष्मणः ।  
प्रविश्य सीतामासाद्य व्याजहार नरर्षभः ॥ ६ ॥  
त्वया किलैष नृपतिर्वरं वै याचितः प्रभुः ।  
नृपेण च प्रतिज्ञातमाज्ञप्तश्चाश्रमं प्रति ॥ ७ ॥  
गङ्गातीरे मया देवि ऋषीणामाश्रमाञ्शुमान् ।  
शीघ्रं गत्वा तु वैदेहि शासनात्पार्थिवस्य नः ।  
अरण्ये मुनिभिर्जुष्टे अवनेया भविष्यसि ॥ ८ ॥  
एवमुक्ता तु वैदेही लक्ष्मणेन महात्मना ।  
प्रहर्षमतुलं लेभे गमनं चाप्यरोचयत् ॥ ९ ॥  
वासांसि च महार्हाणि रत्नानि विविधानि च ।  
गृहीत्वा तानि वैदेही गमनायोपचक्रमे ॥ १० ॥  
इमानि मुनिपत्नीनां दास्याम्याभरणान्यहम् ।  
वस्त्राणि च महार्हाणि धनानि विविधानि च ॥ ११ ॥  
सौमित्रिस्तु तथेत्युक्त्वा रथमारोप्य मैथिलीम् ।  
प्रययौ शीघ्रतुरगै रामस्याज्ञामनुस्मरन् ॥ १२ ॥  
अब्रवीच्च तदा सीता लक्ष्मणं लक्ष्मिवर्धनम् ।  
अशुभानि बहून्येव पश्यामि रघुनन्दन ॥ १३ ॥
</details>

<details><summary>व्याख्या</summary>

सुरुचिरप्रख्यं सुन्दरशोभम् ॥ ४-१३ ॥
</details>

<details open><summary>विश्वास-प्रस्तुतिः</summary>

नयनं मे स्फुरत्यद्य गात्रोत्कम्पश्च जायते ।  
हृदयं चैव सौमित्रे अस्वस्थमिव लक्षये ॥ १४ ॥
</details>

<details><summary>मूलम्</summary>

नयनं मे स्फुरत्यद्य गात्रोत्कम्पश्च जायते ।  
हृदयं चैव सौमित्रे अस्वस्थमिव लक्षये ॥ १४ ॥
</details>

<details><summary>व्याख्या</summary>

हृदयं मनः ॥ १४ ॥
</details>

<details open><summary>विश्वास-प्रस्तुतिः</summary>

औत्सुक्यं परमं चापि अधृतिश्च परा मम ।  
शून्यामेव च पश्यामि पृथिवीं पृथुलोचन ॥ १५ ॥  
अपि स्वस्ति भवेत्तस्य भ्रातुस्ते भ्रातृवत्सल ।  
श्वश्रूणां चैव मे वीर सर्वासामविशेषतः ॥ १६ ॥
</details>

<details><summary>मूलम्</summary>

औत्सुक्यं परमं चापि अधृतिश्च परा मम ।  
शून्यामेव च पश्यामि पृथिवीं पृथुलोचन ॥ १५ ॥  
अपि स्वस्ति भवेत्तस्य भ्रातुस्ते भ्रातृवत्सल ।  
श्वश्रूणां चैव मे वीर सर्वासामविशेषतः ॥ १६ ॥
</details>

<details><summary>व्याख्या</summary>

औत्सुक्यं पुण्याश्रमदर्शनविषयजं । शून्यां सुखशून्याम् ॥ १५ -१६ ॥
</details>

<details open><summary>विश्वास-प्रस्तुतिः</summary>

पुरे जनपदे चैव कुशलं प्राणिनामपि ।  
इत्यञ्जलिकृता सीता देवता अभ्ययाचत ॥ १७ ॥
</details>

<details><summary>मूलम्</summary>

पुरे जनपदे चैव कुशलं प्राणिनामपि ।  
इत्यञ्जलिकृता सीता देवता अभ्ययाचत ॥ १७ ॥
</details>

<details><summary>व्याख्या</summary>

अञ्जलिकृता कृताञ्जलिः ॥ १७ ॥
</details>

<details open><summary>विश्वास-प्रस्तुतिः</summary>

लक्ष्मणोर्थं तु तं श्रुत्वा शिरसा वन्द्य मैथिलीम् ।  
शिवमित्यब्रवीद्धृष्टो हृदयेन विशुष्यता ॥ १८ ॥  
ततो वासमुपागम्य गोमतीतीर आश्रमे ।  
प्रभाते पुनरुत्थाय सौमित्रिः सूतमब्रवीत् ॥ १९ ॥
</details>

<details><summary>मूलम्</summary>

लक्ष्मणोर्थं तु तं श्रुत्वा शिरसा वन्द्य मैथिलीम् ।  
शिवमित्यब्रवीद्धृष्टो हृदयेन विशुष्यता ॥ १८ ॥  
ततो वासमुपागम्य गोमतीतीर आश्रमे ।  
प्रभाते पुनरुत्थाय सौमित्रिः सूतमब्रवीत् ॥ १९ ॥
</details>

तमर्थमिति । दुर्निमित्तरूपं वस्त्वित्यर्थः । हृष्टः हृष्ट इव ॥ १८-१९ ॥

**योजयस्व रथं शीघ्रमद्य भागीरथीजलम् ।  
शिरसा धारयिष्यामि त्र्यम्बकः पर्वते यथा ॥ २० ॥  
सो श्वान्रज्ज्वाऽथ चतुरो रथे युङ्क्त्वा मनोजवान् ।  
आरोहस्वेति वैदेहीं सूतः प्राञ्जलिरब्रवीत् ॥ २१ ॥  
सा तु सूतस्य वचनादारुरोह रथोत्तमम् ।  
सीता सौमित्रिणा सार्धं सुमन्त्रेण च धीमता ॥ २२ ॥**

शिरसा धारयिष्यामि त्र्यम्बकः पर्वते यथेति दृष्टान्ते रुद्रोपि स्नानार्थमेव गङ्गां दधारेति गम्यते ॥ २०-२२ ॥

**आससाद विशालाक्षी गङ्गां पापविनाशिनीम् ।  
अथार्धदिवसं गत्वा भागीरथ्या जलाशयम् ॥ २३ ॥  
निरीक्ष्य लक्ष्मणो दीनः प्ररुदोद महास्वनः ॥ २४ ॥  
सीता तु परमायत्ता दृष्ट्वा लक्ष्मणमातुरम् ।  
उवाच वाक्यं धर्मज्ञा किमिदं रुद्यते त्वया ॥ २५ ॥  
जाह्नवीतीरमासाद्य चिराभिलषितं मम ।  
हर्षकाले किमर्थं मां विषादयसि लक्ष्मण ॥ २६ ॥**

जलाशयं जलप्रवाहम् ॥ २३-२६ ॥

**नित्यं त्वं रामपार्श्वेषु वर्तसे पुरुषर्षभ ।  
कच्चिद्विनाकृतस्तेन द्विरात्रं शोकमागतः ॥ २७ ॥  
ममापि दयितो रामो जीवितादपि लक्ष्मण ।  
न चाहमेवं शोचामि मैवं त्वं बालिशो भव ॥ २८ ॥  
तारयस्व च मां गङ्गां दर्शयस्व च तापसान् ।  
ततो मुनिभ्यो दास्यामि वासांस्याभरणानि च ॥ २९ ॥  
ततः कृत्वा महर्षीणां यथावदभिवादनम् ।  
तत्र चैकां निशामुष्य यास्यामस्तां पुरीं पुनः ॥ ३० ॥  
ममापि पद्मपत्राक्षं सिंहोरस्कं कृशोदरम् ।  
त्वरते हि मनो द्रष्टुं रामं रमयतांवरम् ॥ ३१ ॥  
तस्यास्तद्वचनं श्रुत्वा प्रसृज्य नयने शुभे ।  
नाविकानाह्वयामास लक्ष्मणः परवीरहा ॥ ३२ ॥  
इयं च सज्जा नौश्चेति दाशाः प्राञ्जलयोऽब्रुवन् ॥ ३३ ॥  
तितीर्षुर्लक्ष्मणो गङ्गां शुभां नावमुपारुहत् ।  
गङ्गां संतारयामास लक्ष्मणस्तां समाहितः ॥ ३४ ॥**

पार्श्वेष्विति पूजायां बहुवचनं । शोकमागतः कच्चिदित्यन्वयः ॥ २७-३४ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षट्चत्वारिंशः सर्गः ॥ ४६ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षट्चत्वारिंशः सर्गः ॥ ४६ ॥**
