+++
title = "०५१ भृगु-शापः"

+++
**श्रीमद्रामायणे वाल्मीकीये आदिकाव्ये उत्तरकाण्डे एकपञ्चाशःसर्गः**

<details><summary>विषयाः</summary>

चातुर्मास्य-नियम-निर्वर्तनाय वसिष्ठाश्रम-वासिनि सति दुर्वाससि  
दशरथेनतं प्रति रामादि-संबन्धि-भविष्यद्-वृत्तान्त-निवेदन-प्रार्थने  
तेन संप्रति रामस्य भृगु-शापेन सीता-वियोगस्यावश्यं-भावित्व-कथन-निवेदनेन  
सुमन्त्रेण सौमित्रि-समाश्वासनम् ॥ १ ॥
</details>

**तथा संचोदितः सूतो लक्ष्मणेन महात्मना ।  
तद्वाक्यमृषिणा प्रोक्तं व्याहर्तुमुपचक्रमे ॥ १ ॥  
पुरा नाम्ना हि दुर्वासा अत्रेः पुत्रो महामुनिः ।  
वसिष्ठस्याश्रमे पुण्ये वार्षिक्यं समुवास ह ॥ २ ॥  
तमाश्रमं महातेजाः पिता ते सुमहायशाः ।  
पुरोहितं महात्मानं दिदृक्षुरगमत्स्वयम् ॥ ३ ॥  
स दृष्ट्वा सूर्यसंकाशं ज्वलन्तमिव तेजसा ।  
उपविष्टं वसिष्ठस्य सव्यपार्श्वे महामुनिम् ॥ ४ ॥  
तौ मुनी तापसश्रेष्ठौ विनीतो ह्यभिवादयत् ।  
स ताभ्यां पूजितो राजा स्वागतेनासनेन च ।  
पाद्येन फलमूलैश्च उवास मुनिभिः सह ॥ ५ ॥**

पुरा वार्षिक्यं वर्षासु भवं चातुर्मास्यनियममुद्दिश्योवास दुर्वासा हीति नाम्ना ॥२-५ ॥

**तेषां तत्रोपविष्टानां तास्ताः सुमधुराः कथाः ।  
बभूवुः परमर्षीणां मध्यादित्यगतेऽहनि ॥ ६ ॥**

मध्यादित्यगते मध्यगतादित्ययुक्त इत्यर्थः । मध्याह्न इति फलितार्थः ॥ ६ ॥

**ततः कथायां कस्यांचित्प्राञ्जलिः प्रग्रहो नृपः ।  
उवाच तं महात्मानमत्रेः पुत्रं तपोधनम् ॥ ७ ॥**

प्रग्रहः सविनय इत्यर्थः ॥ ७ ॥

**भगवन्किं प्रमाणेन मम वंशो भविष्यति ।  
किमायुश्च हि मे रामः पुत्राश्चान्ये किमायुषः ॥ ८ ॥  
रामस्य च सुता ये स्युस्तेषामायुः कियद्भवेत् ।  
काम्यया भगवन्ब्रूहि वंशस्यास्य गतिं मम ॥ ९ ॥  
तच्छ्रुत्वा व्याहृतं वाक्यं राज्ञो दशरथस्य च ।  
दुर्वासाः सुमहातेजा व्याहर्तुमुपचक्रमे ॥ १० ॥**

किंप्रमाणेन उत ततोप्यधिकप्रमाणेनेत्यर्थः । किमायुश्च मे राम इति ॥ ८-१० ॥

**शृणु राजन्पुरावृत्तं तदा दैवासुरे युधि ।  
दैत्याः सुरैर्भर्त्स्यमाना भृगुपत्नीं समाश्रिताः ॥ ११ ॥  
तया दत्ताभयास्तत्र न्यवसन्नभयास्तदा ॥ १२ ॥  
तया परिगृहीतांस्तान्दृष्ट्वा क्रुद्धः सुरेश्वरः ।  
चक्रेण शितधारेण भृगुपत्न्याः शिरोऽहरत् ॥ १३ ॥  
ततस्तां निहतां दृष्ट्वा पत्नीं भृगुकुलोद्वहः ।  
शशाप सहसा क्रुद्धो विष्णुं रिपुकुलार्दनम् ॥ १४ ॥**

एवं पृष्टश्चिरायुष्ट्वं दुःखोपेतं शापवशादिति वक्तुं पीठिकामाह-शृणु राजन्नित्यादि ॥ ११-१४ ॥

**यस्मादवध्यां मे पत्नीमवधीः क्रोधमूर्च्छितः ।  
तस्मात्त्वं मानुषे लोके जनिष्यसि जनार्दन ।  
तत्र पत्नीवियोगं त्वं प्राप्स्यते बहुवार्षिकम् ॥ १५ ॥**

अवध्यां स्त्रीत्वादृषिपत्नीत्वाच्चेति भावः । बहुवार्षिकं कालमित्यर्थः ॥ १५ ॥

**\[एवं शापं भृगुर्दत्वा विष्णोः स्मृत्वा च वैभवम् \] ।  
शापाभिहतचेताः स स्वात्मना भावितोऽभवत् ॥ १६ ॥  
\[ पुनरेव ययौ तापमृषिर्दुर्मददुर्मदः ।  
विष्णुशक्तिमविद्वान्स प्रपेदे शापमूढताम् ॥ १७ ॥  
चिरकालमसंज्ञोऽभूच्छापान्धतमसा वृतः ।  
दृष्ट्वा सप्तर्षयश्चैवं कृपां चक्रुश्च भक्तितः ॥ १८ ॥  
त्यक्तशापः पुरस्तस्थौ मन्दं भृगुरथाब्रवीत् ।  
रक्षध्वं मां मुनिश्रेष्ठाः शापान्मत्पुरतः स्थिताः ॥ १९ ॥  
श्रुत्वा तु भृगुवाक्यं तमाहुश्च परमर्षयः ।  
स्तुत्यैर्ब्रह्मेशशक्राद्यैः स्तूयमानमहर्निशम् ।  
नारायणं प्रपद्यस्व स्तोत्रैरेव च सुव्रत ॥ २० ॥  
भृगुणाऽऽराधितो विष्णुरागतः प्राह तं भृगुम् ।  
माभैभृगोऽनृतं वाक्यं न भविष्यति ते द्विज ।  
संमोचयसि पापान्मामहमेनं गृहीतवान् ॥ २१ ॥ \]**

शापाभिहतचेताः पश्चात्तापपरीतचित्त इत्यर्थः । स्वात्मना भावितो भगवच्छापनिवृत्त्यर्थं स्वस्वरूपमचिन्तयदित्यर्थः ॥ १६-२१ ॥

**अर्चयामास तं देवं भृगुः शापेन पीडितः ॥ २२ ॥**

पुनः शापेन शापमोघभयेन पीडितः सन् भृगुस्तं देवमर्चयामास ॥ २२ ॥

**तपसाराऽऽधितो देवो ह्यब्रवीद्भक्तवत्सलः ।  
लोकानां सहितार्थं तु तं शापं ग्राह्यमुक्तवान् ॥ २३ ॥**

तं शापं मनुष्यजन्मादिप्रापकं लोकानां संहितार्थं सम्यग्रावणवधरूपहितसंपादनार्थं । ग्राह्यं परिग्राह्यमेवेत्युक्तवान् ॥ २३ ॥

**इति शप्तो महातेजा भृगुणा पूर्वजन्मनि ।  
इहागतो हि पुत्रत्वं तव पार्थिवसत्तम ॥ २४ ॥**

पूर्वजन्मनि काश्यपात् विष्णुसंज्ञकोपेन्द्रावतारे ॥ २४ ॥

**राम इत्यभिविख्यातस्त्रिषु लोकेषु मानद ।  
तत्फलं प्राप्यते चापि भृगुशापकृतं महत् ॥ २५ ॥  
अयोध्यायाः पती रामो दीर्घकालं भविष्यति ।  
\[ तंत्र पत्नीवियोगं च दीर्घकालं गमिष्यति । \]  
सुखिनश्च समृद्धाश्च भविष्यन्त्यस्य येऽनुगाः ॥ २६ ॥  
दश वर्षसहस्राणि दश वर्षशतानि च ।  
रामो राज्यमुपासित्वा ब्रह्मलोकं गमिष्यति ॥ २७ ॥  
समृद्धैश्चाश्वमेधैश्च इष्ट्वा परमदुर्जयः ।  
राजवंशांश्च बहुशो बहूसंस्थापयिष्यति ॥ २८ ॥  
द्वौ पुत्रौ तु भविष्येते सीतायां राघवस्य तु ।  
अन्यत्र न त्वयोध्यायां सत्यमेतन्न संशयः ॥ २९ ॥  
सीतायाश्च ततः पुत्रावभिषेक्ष्यति राघवः ॥ ३० ॥**

तत्फलं पत्नीवियोगेनचिरकालवासरूपम् ॥ २५-३० ॥

**स सर्वमखिलं राज्ञो वंशस्याह गतागतम् ।  
आख्याय सुमहातेजास्तूष्णीमासीन्महामुनिः ॥ ३१ ॥  
तूष्णीं भूते तदा तस्मिन्राजा दशरथो मुनौ ।  
अभिवाद्य महात्मानौ पुनरायात्पुरोत्तमम् ॥ ३२ ॥  
एतद्वचो मया तत्र मुनिना व्याहृतं पुरा ।  
श्रुतं हृदि च निक्षिप्तं नान्यथा तद्भविष्यति ॥ ३३ ॥  
एवंगते न संतापं कर्तुमर्हसि राघव ।  
सीतार्थे राघवार्थे वा दृढो भव नरोत्तम ॥ ३४ ॥  
श्रुत्वा तु व्याहृतं वाक्यं सुतस्य परमाद्भुतम् ।  
प्रहर्षमतुलं लेभे साधु साध्विति चाब्रवीत् ॥ ३५ ॥  
ततः संवदतोरेवं सूतलक्ष्मणयोः पथि ।  
अस्तमर्के गते वासं केशिन्यां तावथोषतुः ॥ ३६ ॥**

सः दुर्वासा इत्यर्थः ॥ ३१-३६ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकपञ्चाशःसर्गः॥ ५१॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकपञ्चाशः सर्गः ॥ ५१ ॥**
