+++
title = "०५२ रामाश्वासनम्"

+++
**श्रीमद्रामायणे वाल्मीकीये आदिकाव्ये उत्तरकाण्डे द्विपञ्चाशः सर्गः**

सुमन्त्रेण सह केशिन्यां रात्रि-यापनेन  
प्रभाते अयोध्याम् आगतेन लक्ष्मणेन  
श्रीरामे सप्रणामं  
वाल्मीक्य्-आश्रमे सीता-विसर्जन-निवेदन-पूर्वकं  
राम-समाश्वासनम् ॥ १ ॥

**तत्र तां रजनीमुष्य केशिन्यां रघुनन्दनः ।**

**प्रभाते पुनरुत्थाय लक्ष्मणः प्रययौ तदा ॥ १ ॥**

**ततोर्धदिवसे प्राप्ते प्रविवेश महारथः ।**

**अयोध्यां रत्नसंपूर्णां हृष्टपुष्टजनावृताम् ॥ २ ॥**

**सौमित्रिस्तु परं दैन्यं जगाम सुमहामतिः ।**

**रामपादौ समासाद्य वक्ष्यामि किमहं गतः ॥ ३ ॥**

**तस्यैवं चिन्तयानस्य भवनं शशिसन्निभम् ।**

**रामस्य परमोदारं पुरस्तात्समदृश्यत ॥ ४ ॥**

**राज्ञस्तु भवनद्वारि सोवतीर्य रथोत्तमात् ।**

**अवाङ्मुखो दीनमनाः प्रविवेशानिवारितः ॥ ५ ॥**

तत्र पथीत्यर्थः ॥ १-५ ॥

****

**स दृष्ट्वा राघवं दीनमासीनं परमासने ।**

**नेत्राभ्यामश्रुपूर्णाभ्यां ददर्शाग्रजमग्रतः ॥ ६ ॥**

**जग्राह चरणौ तस्य लक्ष्मणो दीनचेतनः ।**

**उवाच दीनया वाचा प्राञ्जलिः सुसमाहितः ॥ ७ ॥**

**आर्यस्याज्ञां पुरस्कृत्य विसृज्य जनकात्मजाम् ।**

**गङ्गातीरे यथोद्दिष्टे वाल्मीकेराश्रमे शुचौ ॥ ८ ॥**

नेत्राभ्यामश्रुपूर्णाभ्यामुपलक्षितमग्रजं ॥ ६-८ ॥

****

**तत्र तां च शुभाचारामाश्रमान्ते यशस्विनीम् ।**

**पुनरप्यागतो वीर पादमूलमुपासितुम् ॥ ९ ॥**

**मा शुचः पुरुषव्याघ्र कालस्य गतिरीदृशी ।**

**त्वद्विधा न हि शोचन्ति बुद्धिमन्तो मनस्विनः ॥ १० ॥**

**सर्वे क्षयान्ता निचयाः पतनान्ताः समुच्छ्रयाः ।**

**संयोगा विप्रयोगान्ता मरणान्तं च जीवितम् ॥ ११ ॥**

पादमूलं तवेति शेषः ॥ ९-११ ॥

****

**तस्मात्पुत्रेषु दारेषु मित्रेषु च धनेषु च ।**

**नातिप्रसङ्गः कर्तव्यो विप्रयोगो हि तैर्ध्रुवम् ॥ १२ ॥**

अतिप्रसङ्गः अत्यासक्तिः ॥ १२ ॥

****

**शक्तस्त्वमात्मनाऽऽत्मानं विनेतुं मनसैव हि ।**

**लोकान्त्सर्वांश्च काकुत्स्थ किं पुनः शोकमात्मनः ॥ १३ ॥**

शक्तस्त्वमात्मनात्मानं विनेतुं मनसैव हीति ॥ आत्मना स्वयमेव मनसैव करणेनात्मानं स्वात्मानं लोकांश्च विनेतुं शिक्षितुं शक्तः । सांसारिकदुःखाद्वारयितुमित्यर्थः ॥ १३ ॥

****

**नेदृशेषु विमुह्यन्ति त्वद्विधाः पुरुषर्षभाः ।**

**अपवादः स किल ते पुनरेष्यति राघव ॥ १४ ॥**

अपवादः पुनरेष्यति प्रकारान्तरेणेति शेषः ॥ १४ ॥

****

**यदर्थं मैथिली त्यक्ता अपवादभयान्नृप ।**

**सोपवादः पुरे राजन्भविष्यति न संशयः ॥ १५ ॥**

**स त्वं पुरुषशार्दूल धैर्येण सुसमाहितः ।**

**त्यजैनां दुर्बलां बुद्धि संतापं मा कुरुष्व ह ॥ १६ ॥**

**एवमुक्तः स काकुत्स्थो लक्ष्मणेन महात्मना ।**

**उवाच परया प्रीत्या सौमित्रिं मित्रवत्सलः ॥ १७ ॥**

तदेवोपपादयति- यदर्थमिति ॥ हे नृप परीवादद्भयाद्भीतेन त्वया यदर्थं यदपवादपरिहारार्थं मैथिली त्यक्ता सोपवादः पुनः प्रकारान्तरेण भविष्यति । सीतामपवादात्त्यक्त्वा पुनः शोचति । तस्मात्तस्यामतिमात्रोयं कामुकस्य रामस्यानुराग इति पुनरप्यपवादोभविष्यतीत्यर्थः ॥ १५-१७ ॥

****

**एवमेतन्नरश्रेष्ठ यथा वदसि लक्ष्मण ।**

**परितोषश्च मे वीर मम कार्यानुशासने ॥ १८ ॥**

कार्यानुशासने गङ्गातीरत्यागरूपे त्वत्कृते ॥ १८ ॥

****

**निर्वृतिश्चागता सौम्य संतापश्च निराकृतः ।**

**भवद्वाक्यैः सुरुचिरैरनुनीतोस्मि लक्ष्मण ॥ १९ ॥**

निर्वृतिः सुखं ॥ १९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विपञ्चाशः सर्गः॥ ५२ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्विपञ्चाशः सर्गः ॥ ५२ ॥**
