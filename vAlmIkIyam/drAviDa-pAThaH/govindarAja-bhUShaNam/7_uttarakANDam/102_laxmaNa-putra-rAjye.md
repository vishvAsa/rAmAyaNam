+++
title = "१०२"

+++
**श्रीमद्रामायणे वाल्मीकीये आदिकाव्ये उत्तरकाण्डे द्व्युत्तरशततमः सर्गः**


<details><summary>विषयाः</summary>

भरत-वाक्य-श्रवण-तुष्टेन रामेण  
सौमित्रिं प्रति तत्-पुत्रयोर् अङ्गद--चन्द्र-केत्वोर्  
निवासाय देशान्वेषण-चोदने  
भरतेन रामं प्रति  
कारु-पथ-देश-स्थयोर् अङ्गदीय-चन्द्रकान्ताख्य--पुरयोर् वासार्हत्व-कथनम् ॥ १ ॥  

रामेणाङ्गदीय--चन्द्र-कान्ताख्य-पुरयोः  
क्रमेणाङ्गद--चन्द्र-केत्वोर् अभिषेक-करण-पूर्वकं प्रस्थापने  
तद्-अनुगताभ्यां सौमित्रि-भरताभ्यां  
तत्र संवत्सरम् अधिवासेन  
पुनर् अयोध्यां **प्रत्यागमनम्** ॥ २ ॥
</details>


**तच्छ्रुत्वा हर्षमापेदे राघवो भ्रातृभिः सह ।  
वाक्यं चाद्भुतसंकाशं तदा प्रोवाच लक्ष्मणम् ॥ १ ॥  
इमौ कुमारौ सौमित्रे तव धर्मविशारदौ ।  
अङ्गदश्चन्द्रकेतुश्च राज्यार्थे दृढविक्रमौ ॥ २ ॥  
इमौ राज्येऽभिषेक्ष्यामि देशः साधु विधीयताम् ।  
रमणीयो ह्यसंबाधो रमेतां यत्र धन्विनौ ॥ ३ ॥**

राज्यार्थे राज्यरक्षाविषये ॥ २-३ ॥

**न राज्ञो यत्र पीडा स्यान्नाश्रमाणां विनाशनम् ।  
स देशो दृश्यतां सौम्य नापराध्यामहे यथा ॥ ४ ॥**

नापराध्यामहे । कस्यापि भूतस्येतिशेषः ॥ ४ ॥

**तथोक्तवति रामे तु भरतः प्रत्युवाच ह ।  
अयं कारुपथो देशो रमणीयो निरामयः ॥ ५ ॥**

कारुपथः कारुपथाख्यः पाश्चात्यदेशविशेषः ॥ ५ ॥

**निवेश्यतां तत्र पुरमङ्गदस्य महात्मनः ।  
चन्द्रकेतोः सुरुचिरं चन्द्रकान्तं निरामयम् ॥ ६ ॥  
तद्वाक्यं भरतेनोक्तं प्रतिजग्राह राघवः ।  
तं च कृत्वा वशे देशमङ्गदस्य न्यवेशयत् ॥ ७ ॥  
अङ्गदीया पुरी रम्या ह्यङ्गदस्य निवेशिता ।  
रमणीया सुगुप्ता च रामेणाक्लिष्टकर्मणा ॥ ८ ॥**

तत्र देशे अङ्गदस्य पुरं अङ्गदीयाख्यं निवेश्यतां चन्द्रकेतोः चन्द्रकान्ताख्यम् ॥ ६-८ ॥

**चन्द्रकेतोस्तु मल्लस्य मल्लभूम्यां निवेशिता ।  
चन्द्रकान्तेति विख्याता दिव्या स्वर्गपुरी यथा ॥ ९ ॥  
ततो रामः परां प्रीतिं लक्ष्मणो भरतस्तथा ।  
ययुर्युद्धे दुराधर्षा अभिषेकं च चक्रिरे ॥ १० ॥  
अभिषिच्य कुमारौ स प्रस्थापयति राघवः ।  
अङ्गदं पश्चिमां भूमिं चन्द्रकेतुमुदङ्मुखम् ॥ ११ ॥  
अङ्गदं चापि सौमित्रिर्लक्ष्मणोऽनुजगाम ह ।  
चन्द्रकेतोस्तु भरतः पार्ष्णिग्राहो बभूव ह ॥ १२ ॥  
लक्ष्मणस्त्वङ्गदीयायां संवत्सरमथोषितः ।  
पुत्रे स्थिते दुराधर्षे ह्ययोध्यां पुनरागमत् ॥ १३ ॥**

मल्लस्य श्रेष्ठस्य । मल्लभूम्यां मल्लदेशे उत्तरे ॥ ९-१३ ॥

**भरतोपि तथैवोष्य संवत्सरमतोधिकम् ।  
अयोध्यां पुनरागम्य रामपादावुपास्त सः ॥ १४ ॥**

भरतोपि तथैवोष्येति । चन्द्रकेतुसमीप इति शेषः ॥ १४ ॥

**उभौ सौमित्रिभरतौ रामपादावनुव्रतौ ।  
कालं गतमपि स्नेहान्न जज्ञातेऽतिधार्मिकौ ॥ १५ ॥  
एवं वर्षसहस्राणि दश तेषां ययुस्तदा ।  
धर्मे प्रयतमानानां पौरकार्येषु नित्यदा ॥ १६ ॥**

न जज्ञाते जानातेर्लिट्द्विवचनं । नावगतवन्तौ । संधिः छान्दसः ॥ १५-१६ ॥

**विहृत्य कालं परिपूर्णमानसाः श्रिया वृता धर्मपुरे सुसंस्थिताः ।  
त्रयः समिद्धा इव दीप्ततेजसो महाध्वरे साधु हुतास्त्रयोग्नयः ॥ १७ ॥**

धर्मसाधनं पुरं धर्मपुरं तस्मिन् ॥ १७ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्व्युत्तरशततमः सर्गः ॥ १०२ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्व्युत्तरशततमः सर्गः ॥ १०२ ॥**
