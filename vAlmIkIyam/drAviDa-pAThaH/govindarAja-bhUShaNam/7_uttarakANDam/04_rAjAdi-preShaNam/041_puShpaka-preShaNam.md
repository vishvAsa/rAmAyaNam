+++
title = "०४१ पुष्पक-प्रेषणम्"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे एकचत्वारिंशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे एकचत्वारिंशः सर्गः
</details>

<details><summary>विषयाः</summary>

रामेण कुबेरं प्रति प्रेषितेन पुष्पक-विमानेन  
पुनर् अयोध्याम् एत्यान्तरिक्षावस्थानेनाशरीरवाण्या  
स्वस्य तत्-सेवनाय कुबेर-चोदना-निवेदन-पूर्वकं  
स्व-परिग्रह-प्रार्थना ॥ १ ॥  
रामेण पुष्पकस्य स-बहुमानं कार्य-काले संविधान-विधानेनेष्ट-देशं-प्रतिप्रेषणम् ॥ २ ॥
</details>

<details open><summary>विश्वास-प्रस्तुतिः</summary>

विसृज्य च महाबाहुर्ऋक्षवानरराक्षसान् ।  
भ्रातृभिः सहितो रामः प्रमुमोद सुखं सुखी ॥ १ ॥
</details>

<details><summary>मूलम्</summary>

विसृज्य च महाबाहुर्ऋक्षवानरराक्षसान् ।  
भ्रातृभिः सहितो रामः प्रमुमोद सुखं सुखी ॥ १ ॥
</details>

<details><summary>व्याख्या</summary>

प्रमुमोद सुखं सुखी । स्वतः सुखी रामः आश्रितदुः स्वनिवृत्त्या सुखं प्रमुमोद । अविच्छिन्नप्रमोदमगमदित्यर्थः । अत्र प्रमुमोदेति दकारो गायत्र्यक्षरम् ॥ १ ॥
</details>

<details open><summary>विश्वास-प्रस्तुतिः</summary>

अथापराह्नसमये भ्रातृभिः सह राघवः ।  
शुश्राव मधुरां वाणीमन्तरिक्षात्प्रभाषिताम् ॥ २ ॥  
सौम्य राम निरीक्षस्व सौम्येन वदनेन माम् ।  
कुबेरभवनात्प्राप्तं विद्धि मां पुष्पकं प्रभो ॥ ३ ॥  
तव शासनमाज्ञाय गतोस्मि भवनं प्रति ।  
उपस्थातुं नरश्रेष्ठ स च मां प्रत्यभाषत ॥ ४ ॥  
निर्जितस्त्वं नरेन्द्रेण राघवेण महात्मना ।  
निहत्य युधि दुर्धर्षं रावणं राक्षसेश्वरम् ॥ ५ ॥  
ममापि परमा प्रीतिर्हते तस्मिन्दुरात्मनि ।  
रावणे सगणे चैव सपुत्रे सहबान्धवे ॥ ६ ॥  
स त्वं रामेण लङ्कायां निर्जितः परमात्मना ।  
वह सौम्य तमेव त्वमहमाज्ञापयामि ते ॥ ७ ॥
</details>

<details><summary>मूलम्</summary>

अथापराह्नसमये भ्रातृभिः सह राघवः ।  
शुश्राव मधुरां वाणीमन्तरिक्षात्प्रभाषिताम् ॥ २ ॥  
सौम्य राम निरीक्षस्व सौम्येन वदनेन माम् ।  
कुबेरभवनात्प्राप्तं विद्धि मां पुष्पकं प्रभो ॥ ३ ॥  
तव शासनमाज्ञाय गतोस्मि भवनं प्रति ।  
उपस्थातुं नरश्रेष्ठ स च मां प्रत्यभाषत ॥ ४ ॥  
निर्जितस्त्वं नरेन्द्रेण राघवेण महात्मना ।  
निहत्य युधि दुर्धर्षं रावणं राक्षसेश्वरम् ॥ ५ ॥  
ममापि परमा प्रीतिर्हते तस्मिन्दुरात्मनि ।  
रावणे सगणे चैव सपुत्रे सहबान्धवे ॥ ६ ॥  
स त्वं रामेण लङ्कायां निर्जितः परमात्मना ।  
वह सौम्य तमेव त्वमहमाज्ञापयामि ते ॥ ७ ॥
</details>

<details><summary>व्याख्या</summary>

अन्तरिक्षात्प्रभाषितां अन्तरिक्षगतेनोक्तां । पुष्पकामिमानिदेवतयोक्तामित्यर्थः । अन्तरिक्षाद्विनिस्सुतामिति च पाठः ॥ २-७ ॥
</details>

<details open><summary>विश्वास-प्रस्तुतिः</summary>

परमो ह्येष मे कामो यत्त्वं राघवनन्दनम् ।  
वहेर्लोकस्य संयानं गच्छस्व विगतज्वरः ॥ ८ ॥  
सोहं शासनमाज्ञाय धनदस्य महात्मनः ।  
त्वत्सकाशमनुप्राप्तो निर्विशङ्कः प्रतीक्ष माम् ॥ ९ ॥  
अदृश्यः सर्वभूतानां सर्वेषां धनदाज्ञया ।  
चराम्यहं प्रभावेण तवाज्ञां परिपालयन् ॥ १० ॥  
एवमुक्तस्तदा रामः पुष्पकेण महाबलः ।  
उवाच पुष्पकं दृष्ट्वा विमानं पुनरागतम् ॥ ११ ॥  
यद्येवं स्वागतं तेऽस्तु विमानवर पुष्पक ।  
आनुकूल्याद्धनेशस्य वृत्तदोषो न नो भवेत् ॥ १२ ॥  
लाजैश्चैव तथा पुष्पैर्धूपैश्चैव सुगन्धिभिः ।  
पूजयित्वा महाबाहू राघवः पुष्पकं तदा ॥ १३ ॥
</details>

<details><summary>मूलम्</summary>

परमो ह्येष मे कामो यत्त्वं राघवनन्दनम् ।  
वहेर्लोकस्य संयानं गच्छस्व विगतज्वरः ॥ ८ ॥  
सोहं शासनमाज्ञाय धनदस्य महात्मनः ।  
त्वत्सकाशमनुप्राप्तो निर्विशङ्कः प्रतीक्ष माम् ॥ ९ ॥  
अदृश्यः सर्वभूतानां सर्वेषां धनदाज्ञया ।  
चराम्यहं प्रभावेण तवाज्ञां परिपालयन् ॥ १० ॥  
एवमुक्तस्तदा रामः पुष्पकेण महाबलः ।  
उवाच पुष्पकं दृष्ट्वा विमानं पुनरागतम् ॥ ११ ॥  
यद्येवं स्वागतं तेऽस्तु विमानवर पुष्पक ।  
आनुकूल्याद्धनेशस्य वृत्तदोषो न नो भवेत् ॥ १२ ॥  
लाजैश्चैव तथा पुष्पैर्धूपैश्चैव सुगन्धिभिः ।  
पूजयित्वा महाबाहू राघवः पुष्पकं तदा ॥ १३ ॥
</details>

<details><summary>व्याख्या</summary>

लोकस्य संयानमिति । लोकसंचरणमित्यर्थः ॥ ८-१३ ॥
</details>

<details open><summary>विश्वास-प्रस्तुतिः</summary>

गम्यतामिति चोवाच आगच्छ त्वं स्मरे यदा ।  
सिद्धानां च गतौ सौम्य मा विषादेन योजय ।  
प्रतिघातश्च ते मा भूद्यथेष्टं गच्छतो दिशः ॥ १४ ॥  
न एवमस्त्विति रामेण पूजयित्वा विसर्जितम् ।  
अभिप्रेतां दिशं तस्मात्प्रायात्तत्पुष्पकं तदा ॥ १५ ॥  
एवमन्तर्हिते तस्मिन्पुष्पके सुकृतात्मनि ।  
भरतः प्राञ्जलिर्वाक्यमुवाच रघुनन्दनम् ॥ १६ ॥
</details>

<details><summary>मूलम्</summary>

गम्यतामिति चोवाच आगच्छ त्वं स्मरे यदा ।  
सिद्धानां च गतौ सौम्य मा विषादेन योजय ।  
प्रतिघातश्च ते मा भूद्यथेष्टं गच्छतो दिशः ॥ १४ ॥  
न एवमस्त्विति रामेण पूजयित्वा विसर्जितम् ।  
अभिप्रेतां दिशं तस्मात्प्रायात्तत्पुष्पकं तदा ॥ १५ ॥  
एवमन्तर्हिते तस्मिन्पुष्पके सुकृतात्मनि ।  
भरतः प्राञ्जलिर्वाक्यमुवाच रघुनन्दनम् ॥ १६ ॥
</details>

<details><summary>व्याख्या</summary>

स्मरे स्मरामि । सिद्धानां च गतौ आकाशमार्गे । आत्मानं विषादेन अस्मद्वियोगदुःखेन मा योजय । विमुक्तगत्या गतदुःखः सुप्रतिष्ठितः सुखमास्वेत्यर्थः । सिद्धानां गतौ मा मां अविषादेन अश्रमेण योजय प्रापयेति वार्थः ॥ १४-१६ ॥
</details>

<details open><summary>विश्वास-प्रस्तुतिः</summary>

विविधात्मनि दृश्यन्ते त्वयि वीर प्रशासति ।  
अमानुषाणां सत्त्वानां व्याहृतानि मुहुर्मुहुः ॥ १७ ॥
</details>

<details><summary>मूलम्</summary>

विविधात्मनि दृश्यन्ते त्वयि वीर प्रशासति ।  
अमानुषाणां सत्त्वानां व्याहृतानि मुहुर्मुहुः ॥ १७ ॥
</details>

<details><summary>व्याख्या</summary>

विविधात्मनि नानारूपे । चित्र इत्यर्थः । अमानुषाणां सत्त्वानां पुष्पकादीनामित्यर्थः ॥ १७ ॥
</details>

<details open><summary>विश्वास-प्रस्तुतिः</summary>

अनामयश्च संत्त्वानां साग्रो मासो गतो ह्ययम् ।  
जीर्णानामपि सत्त्वानां मृत्युर्नायाति राघव ॥ १८ ॥
</details>

<details><summary>मूलम्</summary>

अनामयश्च संत्त्वानां साग्रो मासो गतो ह्ययम् ।  
जीर्णानामपि सत्त्वानां मृत्युर्नायाति राघव ॥ १८ ॥
</details>

<details><summary>व्याख्या</summary>

साग्रो मासो गत इति । अभिषेकानन्तरं साग्रो मासो गतः । तावन्मात्रेणानामयादिगुण -प्रादुर्भाव इत्याश्चर्यमित्यर्थः । अनेन पुष्पकागमनं मासाभ्यन्तर एव तत्कालवृत्तान्तः भरतेन निदर्शित इत्यवगम्यते । पुनः फाल्गुनमासप्राप्तेः पूर्वमुक्तत्वात् ॥ १८ ॥
</details>

<details open><summary>विश्वास-प्रस्तुतिः</summary>

अरोगप्रसवा नार्यो वपुष्मन्तो हि मानवाः ।  
हर्षश्चाभ्यधिको राजञ्जनस्य पुरवासिनः ॥ १९ ॥  
काले वर्षति पर्जन्यः पातयन्नमृतं पयः ।  
वाताश्चापि प्रवान्त्येते स्पर्शयुक्ताः सुखाः शिवाः ॥ २० ॥  
ईदृशोऽनश्वरो राजा भवेदिति नरेश्वरः ।  
कथयन्ति पुरे राजन्पौरजानपदास्तथा ॥ २१ ॥  
एता वाचः सुमधुरा भरतेन समीरिताः ।  
श्रुत्वा रामो मुदा युक्तो बभूव नृपसत्तमः ॥ २२ ॥
</details>

<details><summary>मूलम्</summary>

अरोगप्रसवा नार्यो वपुष्मन्तो हि मानवाः ।  
हर्षश्चाभ्यधिको राजञ्जनस्य पुरवासिनः ॥ १९ ॥  
काले वर्षति पर्जन्यः पातयन्नमृतं पयः ।  
वाताश्चापि प्रवान्त्येते स्पर्शयुक्ताः सुखाः शिवाः ॥ २० ॥  
ईदृशोऽनश्वरो राजा भवेदिति नरेश्वरः ।  
कथयन्ति पुरे राजन्पौरजानपदास्तथा ॥ २१ ॥  
एता वाचः सुमधुरा भरतेन समीरिताः ।  
श्रुत्वा रामो मुदा युक्तो बभूव नृपसत्तमः ॥ २२ ॥
</details>

<details><summary>व्याख्या</summary>

वपुष्मन्तः हृष्टपुष्टवपुर्युक्ताः । सुखी सुखमिति वक्ष्यमाणसर्गकथानुवादसंग्रहः ॥ १९-२२ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकचत्वारिंशः सर्गः ॥ ४१ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकचत्वारिंशः सर्गः ॥ ४१ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकचत्वारिंशः सर्गः ॥ ४१ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकचत्वारिंशः सर्गः ॥ ४१ ॥
</details>

