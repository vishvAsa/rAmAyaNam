+++
title = "००६ देवैर् युद्धम्"

+++
**श्रीमद्रामायणे वाल्मीकीये आदिकाव्ये उत्तरकाण्डे षष्ठः सर्गः**

माल्यवद्-आदि-राक्षस-पीडितैः सुरादिभी रुद्र-समीपम् **एत्य**  
रक्षः-पीडा-निवेदन-पूर्वकं तद्-वध-प्रार्थने  
तेन तान् प्रति तेषां स्वावध्यत्व-कथन-पूर्वकं  
श्री-नारायण-**शरणी-करण-चोदना** ॥ १ ॥  
सुरादिभिः स-प्रणामं प्रार्थितेन हरिणा  
तान् प्रति रक्षः-**क्षपण-प्रतिज्ञान**-पूर्वकं  
तेषां स्व-स्वालयान् प्रति **प्रेषणम्** ॥ २ ॥  
विदित-नारायण-प्रतिज्ञानेन माल्यवता  
तत्-प्रतिज्ञाया देव-गण-प्रार्थना-मूलकत्व-निर्धारणेन  
भ्रातृभ्यां रक्षो-गणैश् च सह  
देव-गण-विध्वंसनाय देव-लोक-गमनेन  
तैः सह समरारंभः ॥ ३ ॥  
श्री-नारायणेन सुपर्णारोहणेन सुर-लोकम् एत्य  
रक्षोभिः सहयुद्धारंभः ॥ ४ ॥

**तैर्वध्यमाना देवाश्च ऋषयश्च तपोधनाः ।  
भयार्ताः शरणं जग्मुर्देवदेवं महेश्वरम् ॥ १ ॥  
जगत्सृष्टन्तकर्तारमजमव्यक्तरूपिणम् ।  
आधारं सर्वलोकानामाराध्यं परमं गुरुम् ॥ २ ॥  
ते समेत्य तु कामारिं त्रिपुरारिं त्रिलोचनम् ।  
ऊचुः प्राञ्जलयो देवा भयगद्गदभाषिणः ॥ ३ ॥  
सुकेशपुत्रैर्भगवन्पितामहवरोद्धतैः ।  
मजाध्यक्ष प्रजाः सर्वा बाध्यन्ते रिपुबाधनैः ॥ ४ ॥  
शरण्यान्यशरण्यानि ह्याश्रमाणि कृतानि नः ।  
स्वर्गाच्च देवान्प्रच्याव्य स्वर्गे क्रीडन्ति देववत् ॥ ५ ॥  
अहं विष्णुरहं रुद्रो ब्रह्माऽहं देवराडहम् ।  
अहं यमश्च वरुणश्चन्द्रोऽहं रविरप्यहम् ॥ ६ ॥**

शरण्यानि शरणार्हाणि देवपित्रतिथिपशुपक्ष्यादि-रक्षणार्हाणि ॥ ५-६ ॥

**इति माली सुमाली च माल्यवांश्चैव राक्षसाः ॥  
\[ इति ते राक्षसा देवान्वरदानेन दर्पिताः \] ।  
बाधन्ते समरोद्धर्षा ये च तेषां पुरस्सराः ॥ ७ ॥**

समरे उद्धर्षो येषां ते समरोद्धर्षाः ॥ ७ ॥

**तन्नो देव भयार्तानामभयं दातुमर्हसि ।  
अशिवं वपुरास्थाय जहि वै देवकण्टकान् ॥ ८ ॥**

अशिवं असौम्यं क्रूरमित्यर्थः ॥ ८ ॥

**इत्युक्तस्तु सुरैः सर्वैः कपर्दी नीललोहितः ।  
सुकेशं प्रति सापेक्षः प्राह देवगणान्प्रभुः ॥ ९ ॥**

सुकेशं प्रति सापेक्ष इति । सुकेशस्य स्वाश्रितत्वात्तत्पुत्रवधानौचित्य इत्याशङ्क्येत्यर्थः ॥ ९ ॥

**अहं तान्न हनिष्यामि मयाऽवध्या हि तेऽसुराः ।  
किंतु मन्त्रं प्रदास्यामि यो वै तान्निहनिष्यति ॥ १० ॥**

प्रथमं रुद्रसमीपगमनं कृतोयमनर्थ इति द्योतयितुमाह — अहमिति ॥ मन्त्रमुपायम् ॥ १० ॥

**एतमेव समुद्योगं पुरस्कृत्य महर्षयः ।  
गच्छध्वं शरणं विष्णुं हनिष्यति स तान्प्रभुः ॥ ११ ॥  
ततस्तु जयशब्देन प्रतिनन्द्य महेश्वरम् ।  
विष्णोः समीपमाजग्मुर्निशाचरभयार्दिताः ॥ १२ ॥**

एतमेव समुद्योगमिति । नतु कालान्तरीयमित्यर्थः । प्रभुर्ममापि प्रभुः ॥ ११-१२ ॥

**शङ्खचक्रधरं देवं प्रणम्य बहुमान्य च ।  
ऊचुः संभ्रान्तवद्वाक्यं सुकेशतनयान्प्रति ॥ १३ ॥  
सुकेशतनयैर्देव त्रिभिस्त्रेताग्निसन्निभैः ।  
आक्रम्य वरदानेन स्थानान्यपहृतानि नः ॥ १४ ॥  
लङ्का नाम पुरी दुर्गा त्रिकूटशिखरे स्थिता ।  
तत्र स्थिताः प्रबाधन्ते सर्वान्नः क्षणदाचराः ॥ १५ ॥  
स त्वमस्मद्धितार्थाय जहि तान्मधुसूदन ।  
शरणं त्वां वयं प्राप्ता गतिर्भव सुरेश्वर ॥ १६ ॥  
चक्रकृत्तास्यकमलान्निवेदय यमाय वै ।  
भयेष्वभयदोस्माकं नान्योस्ति भवता विना ॥ १७ ॥**

संभ्रान्तवत् संभ्रान्ताः सन्तः ॥ १३-१७ ॥

**राक्षसान्समरे दुष्टान्सानुबन्धान्मदोद्धतान् ।  
नुद त्वं नो भयं देव नीहारमिव भास्करः ॥ १८ ॥  
इत्येवं दैवतैरुक्तो देवदेवो जनार्दनः ।  
अभयं भयदोऽरीणां दवा देवानुवाच ह ॥ १९ ॥  
सुकेशं राक्षसं जाने ईशानवरदर्पितम् ।  
तांश्चास्य तनयाञ्जाने येषां ज्येष्ठः स माल्यवान् ॥ २० ॥  
तानहं समतिक्रान्तमर्यादान्राक्षसाधमान् ।  
निहनिष्यामि संक्रुद्धः सुरा भवत विज्वराः ॥ २१ ॥  
इत्युक्तास्ते सुराः सर्वे विष्णुना प्रभविष्णुना ।  
यथावासं ययुर्हृष्टाः प्रशंसन्तो जनार्दनम् ॥ २२ ॥  
विबुधानां समुद्योगं माल्यवांस्तु निशाचरः ।  
श्रुत्वा तौ भ्रातरौ वीराविदं वचनमब्रवीत् ॥ २३ ॥  
अमरा ऋषयश्चैव संगम्य किल शंकरम् ।  
अस्मद्वधं परीप्सन्त इदं वचनमब्रुवन् ॥ २४ ॥**

सानुबन्धाः सानुचराः ॥ १८-२४ ॥

**सुकेशतनया देव वरदानबलोद्धताः ।  
बाधन्तेऽस्मान्समुद्दृप्ता घोररूपाः पदे पदे ॥ २५ ॥  
राक्षसैरभिभूताः स्म न शक्ताः स्म प्रजापते ।  
स्वेषु सद्मसु संस्थातुं भयात्तेषां दुरात्मनाम् ॥ २६ ॥  
तदस्माकं हितार्थाय जहि तांश्च त्रिलोचन ।  
राक्षसान्हुंकृतेनैव दह प्रदहतां वर ॥ २७ ॥**

पदे पदे प्रतिक्षणमित्यर्थः ॥ २५-२७ ॥

**इत्येवं त्रिदशैरुक्तो निशम्यान्धकसूदनः ।  
शिरः करं च धुन्वान इदं वचनमब्रवीत् ॥ २८ ॥**

शिरः करं च धुन्वान इति सुरोक्तस्यासह्यताद्योतनम् ॥ २८ ॥

**अवध्या मम ते देवाः सुकेशतनया रणे ।  
मन्त्रं तु वः प्रदास्यामि यस्तान्वै निहनिष्यति ॥ २९ ॥  
योसा चक्रगदापाणिः पीतवासा जनार्दनः ।  
हरिर्नारायणः श्रीमाञ्शरणं तं प्रपद्यथ ॥ ३० ॥  
हरादवाप्य ते मन्त्रं कामारिमभिवाद्य च ।  
नारायणालयं प्राप्य तस्मै सर्वं न्यवेदयन् ॥ ३१ ॥  
ततो नारायणेनोक्ता देवा इन्द्रपुरोगमाः ।  
सुरारींस्तान्हनिष्यामि सुरा भवत विज्वराः ॥ ३२ ॥  
देवानां भयभीतानां हरिणा राक्षसर्षभौ ।  
प्रतिज्ञातो वधोस्माकं चिन्त्यतां यदिह क्षमम् ॥ ३३ ॥  
हिरण्यकशिपोर्मृत्युरन्येषां च सुरद्विषाम् ।  
नमुचिः कालनेमिश्च संह्रादो वीरसत्तमः ॥ ३४ ॥  
राधेयो बहुमायी च लोकपालोथ धार्मिकः ।  
यमलार्जुनौ च हार्दिक्यः शुम्भश्चैव निशुम्भकः ॥ ३५ ॥  
असुरा दानवाश्चैव सत्त्ववन्तो महाबलाः ।  
सर्वे समरमासाद्य न श्रूयन्तेऽपराजिताः ॥ ३६ ॥  
सर्वैः क्रतुशतैरिष्टं सर्वे मायाविदस्तथा ।  
सर्वे सर्वास्त्रकुशलाः सर्वे शत्रुभयंकराः ॥ ३७ ॥  
नारायणेन निहताः शतशोथ सहस्रशः ।  
एतज्ज्ञात्वा तु सर्वेषां क्षमं कर्तुमिहार्हथ ॥ ३८ ॥**

अवध्यत्वे हेतुः सुकेशतनया इति ॥ २९-३८ ॥

**\[ दुःखं नारायणं जेतुं यो नो हन्तुमिहेच्छति ॥\]  
ततः सुमाली माली च श्रुत्वा माल्यवतो वचः ।  
ऊचतुर्भ्रातरं ज्येष्ठं भगांशाविव वासवम् ॥ ३९ ॥  
स्वधीतं दत्तमिष्टं चाप्यैश्वर्यं परिपालितम् ।  
आयुर्निरामयं प्राप्तं सुधर्मः प्रापितः पथि ॥ ४० ॥  
देवसागरमक्षोभ्यं शस्त्रैः समवगाह्य च ।  
जिता द्विषो ह्यप्रतिमास्तन्नो मृत्युकृतं भयम् ॥ ४१ ॥  
नारायणश्च रुद्रश्च शक्रश्चापि यमस्तथा ।  
अस्माकं प्रमुखे स्थातुं सर्वे बिभ्यति सर्वदा ॥ ४२ ॥**

भगांशाविव । भगः पूर्वफल्गुनीनक्षत्रदेवता । तदंशः अर्यमा उत्तरफल्गुनीनक्षत्रदेवता ॥ ३९-४२ ॥

**विष्णोर्द्वेषस्य नास्त्येव कारणं राक्षसेश्वर ।  
देवानामेव दोषेण विष्णोः प्रचलितं मनः ॥ ४३ ॥**

विष्णोद्वेषस्य कारणं नास्तीति । अस्माभिस्तदपकाराकरणादिति भावः ॥ ४३ ॥

**तस्मादद्य समुद्युक्ताः सर्वसैन्यसमावृताः ।  
देवानेव जिघांसाम एभ्यो दोषः समुत्थितः ॥ ४४ ॥  
\[ इति माली सुमाली च माल्यवानग्रजः प्रभुः ॥ \]  
एवं संमन्त्र्य बलिनः सर्वे सैन्यसमावृताः ॥ ४५ ॥  
उद्योगं घोषयित्वा तु सर्वे नैर्ऋतपुङ्गवाः ।  
युद्धाय निर्ययुः क्रुद्धा जृम्भवृत्रबला इव ॥ ४६ ॥  
इति ते राम संमन्त्र्य सर्वोद्योगेन राक्षसाः ।  
युद्धाय निर्ययुः सर्वे महाकाया महाबलाः ॥ ४७ ॥**

जिघांसाम इति स्वार्थे सन्नार्षः ॥ ४४-४७ ॥

**स्यन्दनैवारणैश्चैव हयैश्च गिरिसन्निभैः ।  
खरैर्गोभी रथोष्ट्रैश्च शिंशुमारैर्भुजङ्गमैः ॥ ४८ ॥**

वाहनान्याह-स्यन्दनैरित्यादिमा ॥ ४८ ॥

**मकरैः कच्छपैर्मीनौर्विहङ्गैर्गरुडोपमैः ।  
सिंहैर्व्याघ्रैर्वराहैश्च सृमरैश्चमरैरपि ॥ ४९ ॥  
त्यक्त्वा लङ्कां गताः सर्वे राक्षसा बलगर्विताः ।  
प्रयाता देवलोकाय योद्धं दैवतशत्रवः ॥ ५० ॥**

सृमरैः गवयैः ॥ ४९-५० ॥

**लङ्काविपर्ययं दृष्ट्वा यानि लङ्कालयान्यथ ।  
भूतानि भयदर्शीनि विमनस्कानि सर्वशः ॥ ५१ ॥**

लङ्काविपर्ययं लङ्काविनाशं । दृष्ट्वा यानि लङ्कानिलयानि भूतानि तत्रत्यानि दैवतानि विमनस्कान्यासन्निति शेषः ॥ ५१ ॥

**रथोत्तमैरूह्यमानाः शतशोथ सहस्रशः ।  
प्रयाता राक्षसास्तूर्णं देवलोकं प्रयत्नतः ।  
रक्षसामेव मार्गेण दैवतान्यपचक्रमुः ॥ ५२ ॥**

रक्षसां मार्गेण तद्यात्रया सहैवापचक्रमुः ॥ ५२ ॥

**भूतानि भयदर्शीनि विषमस्थानि सर्वशः ।  
भौमाश्चैवान्तरिक्षाश्च कालाज्ञप्ता भयावहाः ॥  
उत्पाता राक्षसेन्द्राणामभावाय समुत्थिताः ॥ ५३ ॥  
अस्थीनि मेघा ववृपुरुष्णं शोणितमेव च ।  
वेलां समुद्राश्चोत्क्रान्ताश्चेलुश्चाप्यथ भूधराः ॥ ५४ ॥  
अट्टहासान्विमुञ्चन्तो घननादसमस्वनाः ।  
वाश्यन्त्यश्च शिवास्तत्र दारुणं घोरदर्शनाः ॥ ५५ ॥  
संपतन्त्यथ भूतानि दृश्यन्ते च यथाक्रमम् ।  
\[ भूम्यां परिपतन्ति स्म नृत्यमानाः सहस्रशः ॥ \]  
गृध्रचक्रं महच्चात्र ज्वलनोद्गारिभिर्मुखैः ॥ ५६ ॥  
राक्षसानामुपरि खे भ्रमतेऽलातचक्रवत् ।  
कपोता रक्तपादाश्च शारिका विद्रुता ययुः ।  
काका वाश्यन्ति तत्रैव बिडाला वै द्विपादयः ॥ ५७ ॥**

कालाज्ञप्ताः कालप्रेरिताः ॥ ५३-५७ ॥

**उत्पातांस्ताननादृत्य राक्षसा बलगर्विताः ।  
यान्त्येव न निवर्तन्ते मृत्युपाशावपाशिताः ॥ ५८ ॥  
माल्यवांश्च सुमाली च माली च सुमहाबलाः ।  
आसन्पुरस्सरास्तेषां क्रतूनामिव पावकाः ॥ ५९ ॥**

मृत्युपाशावपाशिताः संजातबन्धनाः ॥ ५८-५९ ॥

**माल्यवन्तं च ते सर्वे माल्यवन्तमिवाचलम् ।  
निशाचरा ह्याश्रयन्ति धातारमिव देवताः ॥ ६० ॥  
तद्बलं राक्षसेन्द्राणां महाभ्रघननादितम् ।  
जयेप्सया देवलोकं ययौ मालिवशे स्थितम् ॥ ६१ ॥  
राक्षसानां समुद्योगं तं तु नारायणः प्रभुः ।  
देवदूतादुपश्रुत्य चक्रे युद्धे तदा मनः ॥ ६२ ॥  
स सज्जायुधतूणीरो वैनतेयोपरि स्थितः ।  
आसज्य कवचं दिव्यं सहस्रार्कसमद्युति ॥ ६३ ॥  
आवध्य शरसंपूर्ण इषुधी विमले तदा ।  
श्रोणिसूत्रं च सङ्गं च विमलं कमलेक्षणः ।  
शङ्खचक्रगदाशार्ङ्गखड्गाख्यप्रवरायुधान् ॥ ६४ ॥  
सुपर्णं गिरिसंकाशं वैनतेयमथास्थितः ।  
राक्षसानामभावाय ययौ तूर्णतरं प्रभुः ॥ ६५ ॥  
सुपर्णपृष्ठे स बभौ श्यामः पीताम्बरो हरिः ।  
काञ्चनस्य गिरेः शृङ्गे सतडित्तोयदो यथा ॥ ६६ ॥  
स सिद्धदेवर्षिमहोरगैश्च गन्धर्वयक्षैरुपगीयमानः ॥  
समाससादासुरसैन्यशत्रूंश्चक्रासिशार्ङ्गायुधशङ्खपाणिः ॥ ६७ ॥**

माल्यवन्तं पर्वतम् ॥ ६०-६७ ॥

**सुपर्णपक्षानिलनुन्नपक्षं भ्रमत्पताकं प्रविकीर्णशस्त्रम् ।  
चचाल तद्राक्षसराजसैन्यं चलोपलं नील इवाचलेन्द्रः ॥ ६८ ॥**

नुन्नपक्षं क्षोभितबलं । चलोपलमिति बहुव्रीहिः ॥ ६८ ॥

**ततः शरैः शोणितमांसरूषितैर्युगान्तवैश्वानरतुल्यविग्रहैः ।  
निशाचराः संपरिवार्य माधवं वरायुधैर्निर्बिभिदुः सहस्रशः ॥ ६९ ॥**

विग्रहः आकारः ॥ ६९ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षष्ठः सर्गः ॥ ६ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षष्ठः सर्गः ॥ ६ ॥**
