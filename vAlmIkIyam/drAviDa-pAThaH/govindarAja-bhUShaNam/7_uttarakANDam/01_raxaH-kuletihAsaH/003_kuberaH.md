+++
title = "००३ कुबेरः"

+++
**श्रीमद्रामायणे वाल्मीकीये आदिकाव्ये उत्तरकाण्डे तृतीयः सर्गः**

<details><summary>विषयाः</summary>

विश्रवसो मुनिवरात् कुबेरोत्पत्तिः ॥ १ ॥  
कुबेर-तपस्-तुष्टेन परमेष्ठिना  
तस्मै दिक्-पतित्वधन-पतित्व-वरदानम् ॥ २ ॥  
कुबेरेण स्व-पितृ-नियोगेन  
राक्षसाधिष्ठित-पूर्व-लङ्कायां  
स्वजनैः सहनिवासः ॥ ३ ॥
</details>

**अथ पुत्रः पुलस्त्यस्य विश्रवा मुनिपुङ्गवः ।**

**अचिरेणैव कालेन पितेव तपसि स्थितः ॥ १ ॥**

**सत्यवाञ्छीलवाञ्छान्तः स्वाध्यायनिरतः शुचिः ।**

**सर्वभोगेष्वसंसक्तो नित्यं धर्मपरायणः ॥ २ ॥**

**ज्ञात्वा तस्य तु तद्वृत्तं भरद्वाजो महामुनिः ।**

**ददौ विश्रवसे भार्यां स्वसुतां देववर्णिनीम् ॥ ३ ॥**

तस्य तद्वृत्तं विश्रवसस्तादृशं चरितमित्यर्थः । देववर्णिनीं देवसमानरूपाम् ॥ ३ ॥

**प्रतिगृह्य तु धर्मेण भरद्वाजसुतां तदा ।**

**प्रजान्वेषिकया बुद्ध्या श्रेयो ह्यस्य विचिन्तयन् ॥ ४ ॥**

**मुदा परमया युक्तो विश्रवा मुनिपुङ्गवः ।**

**स तस्यां वीर्यसंपन्नमपत्यं परमाद्भुतम् ।**

**जनयामास धर्मज्ञः सर्वैर्ब्रह्मगुणैर्युतम् ॥ ५ ॥**

**तस्मिञ्जाते तु संहृष्टः संबभूव पितामहः ॥ ६ ॥**

**दृष्ट्वा श्रेयस्करीं बुद्धिं धनाध्यक्षो भविष्यति ।**

**नाम तस्याकरोत्प्रीतः सार्धं देवर्षिभिस्तदा ॥ ७ ॥**

**यस्माद्विश्रवसोपत्यं सादृश्याद्विश्रवा इव ।**

**तस्माद्वैश्रवणो नाम भविष्यत्येष विश्रुतः ॥ ८ ॥**

**स तु वैश्रवणस्तत्र तपोवनगतस्तदा ।**

**अवर्धताहुतिहुतो महातेजा यथाऽनलः ॥ ९ ॥**

**तस्याश्रमपदस्थस्य बुद्धिर्जज्ञे महात्मनः ।**

**चरिष्ये परमं धर्मं धर्मो हि परमा गतिः ॥ १० ॥**

प्रतिगृह्येत्यादिलोकपञ्चकमेकं वाक्यं । सर्वैर्ब्रह्मगुणैः । शमदमादिभिरित्यर्थः । पितामहः वैश्रवणपितामहः । पुलस्त्य इत्यर्थः । प्रजामन्विच्छतीति प्रजान्वेषिका प्रत्ययस्थात् इतीत्वं । अस्य विश्रवसस्तस्मिन्पुत्रे जाते तुष्टो बभूव । श्रेयस्करीं धनेशत्वरूपश्रेयः प्राप्तिहेतुभूतां । जन्मलग्नपर्यालोचनया कालान्तरे धनाध्यक्षनामको भविष्यतीति निश्चित्य तत्काले विश्रवसोपत्यत्वाद्वैश्रवण इति विश्रुतो भविष्यतीति नाम च चकार । विश्रवसो विश्रवणं वा इति विश्रवणादेशः ॥ ४-१० ॥

****

**स तु वर्षसहस्राणि तपस्तप्त्वा महावने ।**

**यन्त्रितो नियमैरुग्रैश्चकार सुमहत्तपः ॥ ११ ॥**

नियमैः यन्त्रितः संजातबन्धनः ॥ ११ ॥

****

**पूर्णे वर्षसहस्रान्ते तं तं विधिमकल्पयत् ।**

**जलाशी मारुताहारो निराहारस्तथैव च ।**

**एवं वर्षसहस्राणि जमुस्तान्येकवर्षवत् ॥ १२ ॥**

**अथ प्रीतो महातेजाः सेन्द्रैः सुरगणैः सह ।**

**गत्वा तस्याश्रमपदं ब्रह्मेदं वाक्यमब्रवीत् ॥ १३ ॥**

**परितुष्टोऽस्मि ते वत्स कर्मणाऽनेन सुव्रत ।**

**वरं वृणीष्व भद्रं ते वरार्हस्त्वं महामते ॥ १४ ॥**

तं तं विधिं । विधिमेवाह – जलाशीत्यादि ॥ १२-१४ ॥

****

**अथाब्रवीद्वैश्रवणः पितामहसुपस्थितम् ।**

**भगवँल्लोकपालत्वमिच्छेयं वित्तरक्षणम् ॥ १५ ॥**

**अथाब्रवीद्वैश्रवणं परितुष्टेन चेतसा ।**

**ब्रह्मा सुरगणैः सार्धं बाढमित्येव हृष्टवत् ॥ १६ ॥**

**अहं वै लोकपालानां चतुर्थं स्रष्टुमुद्यतः ॥ १७ ॥**

वित्तरक्षणं अशेषनिधिपतित्वम् ॥ १५-१७ ॥

****

**यमेन्द्रवरुणानां च पदं यत्तव चेप्सितम् ।**

**तद्गच्छ त्वं हि धर्मज्ञ निधीशत्वमवाप्नुहि ।**

**शक्राम्बुपयमानां च चतुर्थस्त्वं भविष्यसि ॥ १८ ॥**

यदीप्सितं तद्गच्छ निधीशत्वमवाप्नुहि ॥ १८ ॥

****

**एतच्च पुष्पकं नाम विमानं सूर्यसन्निभम् ।**

**प्रतिगृह्णीष्व यानार्थं त्रिदशैः समतां व्रज ॥ १९ ॥**

**स्वस्ति तेऽस्तु गमिष्यामः सर्व एव यथागतम् ।**

**कृतकृत्या वयं तात दत्वा तव वरद्वयम् ॥ २० ॥**

**इत्युक्त्वा स गतो ब्रह्मा स्वस्थानं त्रिदशैः सह ॥ २१ ॥**

**गतेषु ब्रह्मपूर्वेषु देवेष्वथ नभःस्थलम् ।**

**वने स पितरं प्राह प्राञ्जलिः प्रयतात्मवान् ॥ २२ ॥**

**निवासनं न मे देवो विदधे स प्रजापतिः ।**

**भगवँलब्धवानस्मि वरमिष्टं पितामहात् ॥ २३ ॥**

**तं पश्य भगवन्कंचिन्निवासं साधु मे प्रभो ।**

**न च पीडा भवेद्यत्र प्राणिनो यस्य कस्यचित् ॥ २४ ॥**

**एवमुक्तस्तु पुत्रेण विश्रवा मुनिपुङ्गवः ।**

**वचनं प्राह धर्मज्ञः श्रूयतामिति सत्तमः ॥ २५ ॥**

**दक्षिणस्योदधेस्तीरे त्रिकूटो नाम पर्वतः ।**

**तस्याग्रे तु विशाला सा महेन्द्रस्य पुरी यथा ।**

**लङ्का नाम पुरी रम्या निर्मिता विश्वकर्मणा ॥ २६ ॥**

**राक्षसानां निवासार्थं यथेन्द्रस्यामरावती ।**

**तत्र त्वं वस भद्रं ते लङ्कायां नात्र संशयः ॥ २७ ॥**

त्रिदशैः समतामिति । नतु ऋषिपुत्रवद्वर्तस्वेत्यर्थः ॥ १९-२७ ॥

****

**हेमप्राकारपरिघा यन्त्रशस्त्रसमावृता ।**

**रमणीया पुरी सा हि रुक्मवैडूर्यतोरणा ॥ २८ ॥**

**राक्षसैः सा परित्यक्ता पुरा विष्णुभयार्दितैः ।**

**शून्या रक्षोगणैः सर्वै रसातलतलं गतैः ॥ २९ ॥**

**शून्या संप्रति लङ्का सा प्रभुस्तस्या न विद्यते ।**

**स त्वं तत्र निवासाय गच्छ पुत्र यथासुखम् ॥ ३० ॥**

**निर्दोषस्तत्र ते वासो न बाधा तत्र कस्यचित् ॥ ३१ ॥**

यन्त्ररूपैः शस्त्रैः समावृता ॥ २८-३१ ॥

****

**एतच्छ्रुत्वा स धर्मात्मा धर्मिष्ठं वचनं पितुः ।**

**निवासयामास तदा लङ्कां पर्वतमूर्धनि ।**

**नैर्ऋतानां सहस्रैस्तु हृटैः प्रमुदितैः सह ॥ ३२ ॥**

प्रमुदितैः सह निवासयामासेति योजना ॥ ३२ ॥

****

**अचिरेणैव कालेन संपूर्णा तस्य शासनात् ॥ ३३ ॥**

**स तु तत्रावसत्प्रीतो धर्मात्मा नैर्ऋतर्षभः ।**

**समुद्रपरिघायां तु लङ्कायां विश्रवात्मजः ॥ ३४ ॥**

**काले काले तु धर्मात्मा पुष्पकेण धनेश्वरः ।**

**अभ्यागच्छद्विनीतात्मा पितरं मातरं च हि ॥ ३५ ॥**

**स देवगन्धर्वगणैरभिष्टुतस्तथाऽप्सरो नृत्य विभूषितालयः ॥**

**गभस्तिभिः सूर्य इवावभासयन्पितुः समीपं प्रययौ स वित्तपः ॥ ३६ ॥**

संपूर्णाधनधान्यादिसर्वैश्वर्यपूर्णेत्यर्थः ॥ ३३-३६ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे तृतीयः सर्गः ॥ ३ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने तृतीयः सर्गः ॥ ३ ॥**
