+++
title = "०८४"

+++
**श्रीमद्रामायणे वाल्मीकीये आदिकाव्ये उत्तरकाण्डे चतुरशीतितमः सर्गः**


<details><summary>विषयाः</summary>

लक्ष्मणेन रामंप्रत्यश्वमेधस्यसर्वार्थसाधकत्वोक्त्त्या तन्त्ररुच्युत्पादनाय वृत्रवधाख्यान -प्रस्तावः ॥ १ ॥ चिरंधर्मेणराज्यंकृतव तावृत्रेण राज्येपुत्राभिषेचनपूर्वकंवनेतपश्चरणम् ॥ २ ॥ तत्तपश्चरणसंत्रस्तेनेन्द्रेण श्रीविष्णुमेय वृत्रवधप्रार्थना ॥ ३ ॥
</details>


**तथोक्तवति रामे तु भरते च महात्मनि ।**

**लक्ष्मणोथ शुभं वाक्यमुवाच रघुनन्दनम् ॥ १ ॥**

**अश्वमेधो महायज्ञः पावनः सर्वपाप्मनाम् ।**

**पावनस्तव दुर्धर्षो रोचतां रघुनन्दन ॥ २ ॥**

रोचतामित्यादि । अनुष्ठातुमिति शेषः । सर्वं पाप्मानं तरति तरति ब्रह्महत्यां योश्वमेधेन यजते इति श्रुतेः ॥ २ ॥

****

**श्रूयते हि पुरावृत्तं वासवे सुमहात्मनि ।**

**ब्रह्महत्यावृतः शक्रो हयमेधेन पावितः ॥ ३ ॥**

**पुरा किल महाबाहो देवासुरसमागमे ।**

**वृत्रो नाम महानासीद्दैतेयो लोकसंमतः ॥ ४ ॥**

एवमश्वमेधस्य ब्रह्महत्यान्तसर्वपापशोधकत्वे पुरावृत्तकथनं – श्रूयते हीत्यादि ॥ ३-४ ॥

****

**विस्तीर्णो योजनशतमुच्छ्रितस्त्रिगुणं ततः ।**

**अनुरागेण लोकांस्त्रीन्स्नेहात्पश्यति सर्वतः ॥ ५ ॥**

**धर्मज्ञश्च कृतज्ञव बुद्ध्या च परिनिष्ठितः ।**

**शशास पृथिवीं स्फीतां धर्मेण सुसमाहितः ॥ ६ ॥**

**तस्मिन्प्रशासति तदा सर्वकामदुधा मही ।**

**रसवन्ति प्रसूनानि मूलानि च फलानि च ॥ ७ ॥**

**अकृष्टपच्या पृथिवी सुसंपन्ना महात्मनः ।**

**स राज्यं तादृशं भुङ्ते स्फीतमद्भुतदर्शनम् ॥ ८ ॥**

ततस्त्रिगुणमिति । योजनशतत्रयमित्यर्थः । अनुरागेण स्वीयत्वाभिमानेन हेतुना, स्नेहात् ॥ ५-८ ॥

****

**तस्य बुद्धिः समुत्पन्ना तपः कुर्यामनुत्तमम् ।**

**तपो हि परमं श्रेयः संमोहमितरत्सुखम् ॥ ९ ॥**

इतरत्सुखमिति । वैषयिकसुखमित्यर्थः ॥ ९ ॥

****

**स निक्षिप्य सुतं ज्येष्ठं पौरेषु मधुरेश्वरम् ।**

**तप उग्रं समातिष्ठत्तापयन्सर्वदेवताः ॥ १० ॥**

मधुरः सौम्यश्वासावीश्वरश्च मधुरेश्वरः तं । मधुराया नगर्या ईश्वरं वा ॥ १० ॥

****

**तपस्तप्यति वृत्रे तु वासवः परमार्तवत् ।**

**विष्णुं समुपसंक्रम्य वाक्यमेतदुवाच ह ॥ ११ ॥**

**तपस्यता महाबाहो लोका वृत्रेण निर्जिताः ।**

**बलवान्स हि धर्मात्मा नैनं शक्ष्यामि शासितुम् ॥ १२ ॥**

परमार्तवत् परमार्तः सन् ॥ ११-१२ ॥

****

**यद्यसौ तप आतिष्ठेद्भूय एवासुरेश्वरः ।**

**यावल्लोका धरिष्यन्ति तावदस्य वशानुगाः ॥ १३ ॥**

भूय एव अतः परमपीत्यर्थः । भूतजातमपीति शेषः ॥ १३ ॥

****

**तं चैनं परमोदारमुपेक्षसि महाबलम् ।**

**क्षणं हि नभवेद्वृत्रः क्रुद्धे त्वयि सुरेश्वर ॥ १४ ॥**

क्षणमपि न भवेत् न जीवेदित्यर्थः ॥ १४ ॥

****

**यदा हि प्रीतिसंयोगं त्वया विष्णो समागतः ।**

**तदांप्रभृति लोकानां नाथत्वमुपलब्धवान् ॥ १५ ॥**

उपलब्धवान् वृत्र इति शेषः॥ १५ ॥

****

**स त्वं प्रसादं देवानां कुरुष्व सुसमाहितः ।**

**त्वत्कृतेन हि सर्वं स्यात्मशान्तमरुजं जगत् ॥ १६ ॥**

स त्वमिति । रक्षणेनेति शेषः ॥ १६ ॥

****

**इमे हि सर्वे विष्णो त्वां निरीक्षन्ते दिवौकसः ।**

**वृत्रघातेन महता त्वेषां साह्यं कुरुष्व ह ॥ १७ ॥**

वृत्रघातेन हेतुना साह्यं उपकारं कुरु । हशब्दः पादपूरकः ॥ १७ ॥

****

**त्वया हि नित्यशः साह्यं कृतमेषां महात्मनाम् ।**

**असह्यमिदमन्येषामगतीनां गतिर्भवान् ॥ १८ ॥**

अन्येषामिदमसह्यं । अन्येषामसुराणां यद्यपि त्वत्साह्यमसह्यमथापि तत्कुरु । हि यस्माद्भवानेवागतीनां गतिः तस्मात् ॥ १८ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे चतुरशीतितमः सर्गः ॥ ८४ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने चतुरशीतितमः सर्गः ॥ ८४ ॥**
