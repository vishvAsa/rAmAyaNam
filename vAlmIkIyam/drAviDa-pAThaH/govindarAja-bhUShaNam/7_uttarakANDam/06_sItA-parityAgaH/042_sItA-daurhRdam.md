+++
title = "०४२ सीता-दौर्हृदम्"

+++
**श्रीमद्रामायणे वाल्मीकीये आदिकाव्ये उत्तरकाण्डे द्विचत्वारिंशःसर्गः**

<details><summary>विस्तारः (द्रष्टुं नोद्यम्)</summary>

कदाचन सीतया सह क्रीडा-वनं गतेन रामेण  
तां प्रति गर्भिणीत्वादीप्सित-दौर्हृद-निवेदन-चोदने  
तया तं प्रति पुनर् एक-वारं गङ्गा-तीर-वर्ति--मुन्याश्रम-दिदृक्षा-निवेदने  
रामेण तां प्रति तत्-करण-प्रतिज्ञानम् ॥ १ ॥

</details>

**स विसृज्य ततो रामः पुष्पकं हेमभूषितम् ।**

**प्रविवेश महाबाहुरशोकवनिकां तदा ॥ १ ॥**

अशोकवनिकां अन्तःपुरगतं लीलोद्यानं ॥ १ ॥

****

**चन्दनागरुचूतैश्च तुङ्गकालेयकैरपि ।**

**देवदारुवनैश्चापि समन्तादुपशोभिताम् ॥ २ ॥**

**चम्पकाशोकपुन्नागमधूकपनसासनैः ।**

**शोभितां पारिजातैश्च विधूमज्वलनप्रभैः ॥ ३ ॥**

**लोध्रनीपार्जुनैर्नागैः सप्तपर्णातिमुक्तकैः ।**

**मन्दारकदलीगुल्मलताजालसमावृताम् ॥ ४ ॥**

**प्रियङ्गुभिः कदम्बैश्च तथा च बकुलैरपि ।**

**जम्बूभिर्दाडिमैश्चैव कोविदारैश्च शोभिताम् ॥ ५ ॥**

**\[ बिल्वैरामलकैश्चैव तमालकुटजार्जुनैः ।**

**मल्लिकाजाजिकुन्दैश्च पारिभद्रैश्च शोभिताम् ॥ ६ ॥ \]**

**सर्वदाकुसुमै रम्यैः फलवद्भिर्मनोरमैः ।**

**दिव्यगन्धरसोपेतैस्तरुणाङ्कुरपल्लवैः ॥ ७ ॥**

तुङ्गः पुन्नागविशेषः । कालेयो रक्तचन्दनवृक्षः ॥ २-७ ॥

****

**तथैव तरुभिर्दिव्यैः शिल्पिभिः परिकल्पितैः ।**

**चारुल्लवपपुष्पाढ्यैर्मत्तभ्रमरसंकुलैः ॥ ८ ॥**

दिव्यैः शिल्पिभिरिति । ऋतुमिरित्यर्थः । दोहलकादिभिर्वा ॥ ८ ॥

****

**कोकिलैर्भृंङ्गराजैश्च नानावर्णैश्च पक्षिभिः ।**

**शोभितां शतशश्चित्रां चूतवृक्षावतंसकैः ॥ ९ ॥**

**शातकुम्भनिभाः केचित्केचिदग्निशिखोपमाः ।**

**नीलाञ्जननिभाश्चान्ये भान्ति तत्रत्यपादपाः ॥ १० ॥**

**सुरभीणि च पुष्पाणि माल्यानि विविधानि च ॥ ११ ॥**

चूतवृक्षावतंसकैः चूतवृक्षाग्रस्थैरित्यर्थः ॥ ९-११ ॥

****

**दीर्घिका विविधाकाराः पूर्णाः परमवारिणा ।**

**माणिक्यवृतसोपानाः स्फटिकान्तरकुट्टिमाः ॥ १२ ॥**

**फुल्लपद्मोत्पलवनाश्चक्रवाकोपशोभिताः ।**

**दात्यूहशुकसंघुष्टा हंससारसनादिताः ॥ १३ ॥**

**तरुभिः पुष्पवद्भिश्च तीरजैरुपशोभिताः ।**

**प्राकारैर्विविधाकारैः शोभिताश्च शिलातलैः ॥ १४ ॥**

स्फाटिकान्तरकुट्टिमाः स्फटिकमयसोपानप्रान्तस्नानार्हाः निबद्धभूमयः । अन्यथा सर्वत्रान्तरे स्फटिककुट्टिमत्वे पद्माद्युत्पत्तिविरोधात् ॥ १२-१४ ॥

****

**तत्रैव च वनोद्देशे वैडूर्यमणिसन्निभैः ।**

**शाद्बलैः परमोपेतां पुष्पितद्रुमकाननाम् ॥ १५ ॥**

परमोपेतां अत्यन्तसंयुक्तां ॥ १५ ॥

****

**तत्र संघर्षजातानां वृक्षाणां पुष्पशालिनाम् ।**

**प्रस्तराः पुष्पशबला नभस्तारागणैरिव ॥ १६ ॥**

संघर्षजातानां स्पर्धयैव जातानां । जातपुष्पाणामित्यर्थः । प्रस्तराः वृक्षमूलेषु शयनार्थं स्थापिताः श्लक्ष्णशिलाः ॥ १६ ॥

****

**नन्दनं हि यथेन्द्रस्य ब्राह्मं चैत्ररथं यथा ।**

**तथाभूतं हि रामस्य काननं सन्निवेशनम् ॥ १७ ॥**

**\[ नीलवैदूर्यवर्णाश्च पद्मिन्यो बहुविस्तराः ।**

**हंसकारण्डवाकीर्णाश्चक्रवाकोपशोभिताः\] ॥ १८ ॥**

ब्राह्मं ब्रह्मनिर्मितं । सन्निवेशनं समीचीनसंस्थानोपेतं ॥ १७-१८ ॥

****

**बह्वासनगृहोपेतां लतागृहसमावृताम् ।**

**अशोकवनिकां स्फीतां प्रविश्य रघुनन्दनः ॥ १९ ॥**

बह्वासनगृहोपेतां । अनेकावस्थानयोग्यगृहोपेतामित्यर्थः । लतागृहसमावृतां लतामयगृहसमावृतां ॥ १९ ॥

****

**आसने च शुभाकारे पुष्पप्रकरभूषिते ।**

**कुथास्तरणसंवीते रामः सन्निषसाद ह ॥ २० ॥**

कुथास्तरणसंवीते उपर्यास्तरणावृते ॥ २० ॥

****

**सीतामादाय हस्तेन मधु मैरेयकं शुचि ।**

**पाययामास काकुत्स्थः शचीमिव पुरन्दरः ॥ २१ ॥**

**मांसानि च समृष्टानि फलानि विविधानि च ।**

**रामस्याभ्यवहारार्थं किंकरास्तूर्णमाहरन् ॥ २२ ॥**

मैरेयकं धातकीगुडमिश्रवारिभिः कृतं मद्यं । मैरेयमासवे धात्रीधातकीगुडवारिभिः इति वैजयन्ती ॥ २१-२२ ॥

****

**उपानृत्यंश्च राजानं नृत्तगीतविशारदाः ।**

**बालाश्च रूपवत्यश्च स्त्रियः पानवशानुगाः ॥ २३ ॥**

**\[ अप्सरोगणसङ्घाश्च किन्नरीपरिवारिताः ।**

**दक्षिणा रूपवत्यश्च स्त्रियः पानवशं गताः ।**

**उपानृत्यन्त काकुत्स्थं नृत्तगीतविशारदाः ॥ २४ ॥\]**

**मनोभिरामा रामास्ता रामो रमयतांवरः ।**

**रमयामास धर्मात्मा नित्यं परमभूषितः ॥ २५ ॥**

**स तया सीतया सार्धमासीनो विरराज ह ।**

**अरुन्धत्या सहासीनो वसिष्ठ इव तेजसा ॥ २६ ॥**

**एवं रामो मुदा युक्तः सीतां सुरसुतोपमाम् ।**

**रमयामास वैदेहीमहन्यहनि देववत् ॥ २७ ॥**

उपानृत्यन्निति । उपनृत्यन्तीति वा पाठः । राजानमिति । राजानमुपराज्ञः समीपे । पानवशं पानजमदवशं ॥ २३-२७ ॥

****

**तथा तयोर्विहरतोः सीताराघवयोश्चिरम् ।**

**अत्यक्रामच्छुभः कालः शिशिरो भोगदः सदा ॥ २८ ॥**

**दश वर्षसहस्राणि गवानि सुमहात्मनोः ।**

**प्राप्तयोर्विविधान्भोगानतीतः शिशिरागमः ॥ २९ ॥**

शिशिरः शुभोत्यकामदिति । पुनश्च संवत्सरोतीत इत्यर्थः । वानरादिसुहृत्संल्लापादिना क्रीडावसराभावात्तैः सह एकसंवत्सरो गतः । तद्विसर्जनानन्तरं क्रीडया पुनरेकः संवत्सरो गतः । तथा चाभिषेकानन्तरं वर्षद्वयं जातं ॥ २८-२९ ॥

****

**पूर्वाह्ने धर्मकार्याणि कृत्वा धर्मेण धर्मवित् ।**

**शेषं दिवसभागार्धमन्तः पुरगतोऽभवत् ॥ ३० ॥**

**सीताऽपि देवकार्याणि कृत्वा पौर्वान्हिकानि वै ।**

**श्वश्रूणामकरोत्पूजां सर्वासामविशेषतः ॥ ३१ ॥**

**अभ्यगच्छत्ततो रामं विचित्राभरणाम्बरा ।**

**त्रिविष्टपे सहस्राक्षमुपविष्टं यथा शची ॥ ३२ ॥**

**दृष्ट्वा तु राघवः पत्नीं कल्याणेन समन्विताम् ।**

**प्रहर्षमतुलं लेभे साधुसाध्विति चाब्रवीत् ।**

**अब्रवीच्च वरारोहां सीतां सुरसुतोपमाम् ॥ ३३ ॥**

शेषं दिवसभागार्धं अपराह्न इत्यर्थः ॥ ३०-३३ ॥

****

**अपत्यलाभो वैदेहि त्वयि मे समुपस्थितः ।**

**किमिच्छसि वरारोहे कामः किं क्रियतां तव ॥ ३४ ॥**

**स्मितं कृत्वा तु वैदेही रामं वाक्यमथाब्रवीत् ।**

**तपोवनानि पुण्यानि द्रष्टुमिच्छामि राघव ॥ ३५ ॥**

**गङ्गातीरोपविष्टानामृषीणामुग्रतेजसाम् ।**

**फलमूलाशिनां देव पादमूलेषु वर्तितुम् ॥ ३६ ॥**

**एष मे परमः कामो यन्मूलफलभोजिनाम् ।**

**अप्येकरात्रं काकुत्स्थ निवसेयं तपोवने ॥ ३७ ॥**

अपत्येति । ममायमपत्यलाभस्त्वयि समुपस्थितः । तव गर्भलक्षणं दृश्यत इत्यर्थः ॥ ३४-३७ ॥

****

**तथेति च प्रतिज्ञातं रामेणाक्लिष्टकर्मणा ।**

**विस्रब्धा भव वैदेहि श्वो गमिष्यस्यसंशयम् ॥ ३८ ॥**

**एवमुक्त्वा तु काकुत्स्थो मैथिलीं जनकात्मजाम् ।**

**मध्यकक्ष्यान्तरं रामो निर्जगाम सुहृद्वृतः ॥ ३९ ॥**

विस्रब्धा भव । महाराजो महिषीं मां कथमाश्रमं प्रति नेष्यतीति शङ्कां मा कुर्वित्यर्थः ॥ ३८-३९ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे द्विचत्वारिंशःसर्गः॥४२ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने द्विचत्वारिंशः सर्गः ॥ ४२ ॥**
