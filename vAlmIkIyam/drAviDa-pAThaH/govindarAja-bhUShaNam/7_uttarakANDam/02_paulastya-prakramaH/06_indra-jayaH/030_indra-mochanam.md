+++
title = "०३० इन्द्र-मोचनम्"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे त्रिंशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे त्रिंशः सर्गः
</details>

<details><summary>विषयाः</summary>

इन्द्रजिद्-बद्धेन्द्र-मोचनाय देव-गण-प्रार्थितेन ब्रह्मणा  
तैस् सह लङ्काम् एत्य  
रावणं प्रतीन्द्रमोचन-चोदना ॥ १ ॥  
तथेन्द्रजिते तदीप्सितावध्य--स्व-वर-दान-पूर्वकं  
तस्माद् इन्द्र-मोचनम् ॥ २ ॥  
तथा बन्धन-लज्जितम् इन्द्रं प्रति  
तत्-कृताहल्या-धर्षणादि-स्मारणस्-स्पूर्वकं  
तस्य बन्धन-हेतुत्व-निवेदनम् ॥ ३ ॥  
इन्द्रेण ब्रह्म-चोदनया यजनेन पुनर् इन्द्रासनारोहणम् ॥ ४ ॥  
एवम् अगस्त्येन रामं प्रतीन्द्रजित्-पराक्रमादि-कथनम् ॥ ५ ॥
</details>

<details open><summary>विश्वास-प्रस्तुतिः</summary>

जिते महेन्द्रेऽतिबले रावणस्य सुतेन वै ।  
\[ प्रजापतिं सुराः सर्वे गताः परमदुःखिताः ॥ १ ॥  
भगवन्पुरुहूतोऽयं निगृहीतोऽभवद्वरात् ।  
राक्षसेन्द्रं सुरैः सर्वैरवध्यं कृतवानसि ॥ २ ॥  
महेश्वरेण पुत्रस्य वरा दत्ता दुरात्मनः ।  
किं करोतु सुरेन्द्रस्तं मायया बलवत्तरम् ॥ ३ ॥  
सुराश्च सर्वे लोकेश न जयन्ति भवद्वरात् ।  
तस्मात्त्वमेव देवेन्द्रं मोचयस्व महाद्युते ।  
अद्यप्रभृति लोकेश स्वविक्रमबलोदितः ॥ ४ ॥  
इति विज्ञाप्य भावज्ञाः प्रणिपत्य प्रसाद्य च ।  
प्रजापतिं पुरस्कृत्य ययुर्लङ्कां सुरास्तदा ॥ ५ ॥  
तत्र रावणमासाद्य पुत्रभ्रातृभिरावृतम् ।  
अब्रवीद्गगने तिष्ठन्त्सामपूर्वं प्रजापतिः ॥ ६ ॥  
वत्स रावण तुष्टोस्मि पुत्रस्य तव संयुगे ।  
अहोस्य विक्रमौदार्यं तव तुल्योधिकोपि वा ॥ ७ ॥
</details>

<details><summary>मूलम्</summary>

जिते महेन्द्रेऽतिबले रावणस्य सुतेन वै ।  
\[ प्रजापतिं सुराः सर्वे गताः परमदुःखिताः ॥ १ ॥  
भगवन्पुरुहूतोऽयं निगृहीतोऽभवद्वरात् ।  
राक्षसेन्द्रं सुरैः सर्वैरवध्यं कृतवानसि ॥ २ ॥  
महेश्वरेण पुत्रस्य वरा दत्ता दुरात्मनः ।  
किं करोतु सुरेन्द्रस्तं मायया बलवत्तरम् ॥ ३ ॥  
सुराश्च सर्वे लोकेश न जयन्ति भवद्वरात् ।  
तस्मात्त्वमेव देवेन्द्रं मोचयस्व महाद्युते ।  
अद्यप्रभृति लोकेश स्वविक्रमबलोदितः ॥ ४ ॥  
इति विज्ञाप्य भावज्ञाः प्रणिपत्य प्रसाद्य च ।  
प्रजापतिं पुरस्कृत्य ययुर्लङ्कां सुरास्तदा ॥ ५ ॥  
तत्र रावणमासाद्य पुत्रभ्रातृभिरावृतम् ।  
अब्रवीद्गगने तिष्ठन्त्सामपूर्वं प्रजापतिः ॥ ६ ॥  
वत्स रावण तुष्टोस्मि पुत्रस्य तव संयुगे ।  
अहोस्य विक्रमौदार्यं तव तुल्योधिकोपि वा ॥ ७ ॥
</details>

<details><summary>व्याख्या</summary>

अहोस्येति संधिरार्षः ॥ ७ ॥
</details>

<details open><summary>विश्वास-प्रस्तुतिः</summary>

जितं हि भवता सर्वं त्रैलोक्यं स्वेन तेजसा ।  
कृता प्रतिज्ञा सफला प्रीतोस्मि स्वसुतेन वै ॥ ८ ॥  
अयं च पुत्रोतिबलस्तव रावण वीर्यवान् ।  
जगतीन्द्रजिदित्येव परिख्यातो भविष्यति ॥ ९ ॥  
बलवान्दुर्जयश्चैव भविष्यत्येव राक्षसः ।  
यं समाश्रित्य ते राजन्स्थापितास्त्रिदशा वशे ॥ १० ॥  
तन्मुच्यतां महाबाहो महेन्द्रः पाकशासनः ।  
किं चास्य मोक्षणार्थाय प्रयच्छन्तु दिवौकसः ॥ ११ ॥  
अथाब्रवीन्महातेजा इन्द्रजित्समितिंजयः ।  
अमरत्वमहं देव वृणे यद्येष मुच्यते ॥ १२ ॥  
चतुष्पदां खेचराणामन्येषां च महौजसाम् ।  
वृक्षगुल्मक्षुपलता तृणोपलमहीभृताम् ॥ १३ ॥  
सर्वेपि जन्तवोऽन्योन्यं भेतव्ये सति बिभ्यति ।  
अतोत्र लोके सर्वेषां सर्वस्माच्च भवेद्भयम् ॥ १४ ॥
</details>

<details><summary>मूलम्</summary>

जितं हि भवता सर्वं त्रैलोक्यं स्वेन तेजसा ।  
कृता प्रतिज्ञा सफला प्रीतोस्मि स्वसुतेन वै ॥ ८ ॥  
अयं च पुत्रोतिबलस्तव रावण वीर्यवान् ।  
जगतीन्द्रजिदित्येव परिख्यातो भविष्यति ॥ ९ ॥  
बलवान्दुर्जयश्चैव भविष्यत्येव राक्षसः ।  
यं समाश्रित्य ते राजन्स्थापितास्त्रिदशा वशे ॥ १० ॥  
तन्मुच्यतां महाबाहो महेन्द्रः पाकशासनः ।  
किं चास्य मोक्षणार्थाय प्रयच्छन्तु दिवौकसः ॥ ११ ॥  
अथाब्रवीन्महातेजा इन्द्रजित्समितिंजयः ।  
अमरत्वमहं देव वृणे यद्येष मुच्यते ॥ १२ ॥  
चतुष्पदां खेचराणामन्येषां च महौजसाम् ।  
वृक्षगुल्मक्षुपलता तृणोपलमहीभृताम् ॥ १३ ॥  
सर्वेपि जन्तवोऽन्योन्यं भेतव्ये सति बिभ्यति ।  
अतोत्र लोके सर्वेषां सर्वस्माच्च भवेद्भयम् ॥ १४ ॥
</details>

<details><summary>व्याख्या</summary>

स्वसुतेन स्वसुतबलेन । त्वया कृता प्रतिज्ञा चतुरो दिक्पालान् जेष्यामीति कृता प्रतिज्ञा ॥ ८-१४ ॥
</details>

<details open><summary>विश्वास-प्रस्तुतिः</summary>

ततोऽब्रवीन्महातेजा मेघनादं प्रजापतिः ।  
नास्ति सर्वामरत्वं हि कस्यचित्प्राणिनो भुवि ।  
चतुष्पदः पक्षिणश्च भूतानां वा महौजसाम् ॥ १५ ॥  
\[ मरणान्तानि सर्वाणि स्थावराणि चराणि च ।  
अपि शुष्कस्य वृक्षस्य पर्णस्य पतनं भवेत् ॥ १६ ॥ \]
</details>

<details><summary>मूलम्</summary>

ततोऽब्रवीन्महातेजा मेघनादं प्रजापतिः ।  
नास्ति सर्वामरत्वं हि कस्यचित्प्राणिनो भुवि ।  
चतुष्पदः पक्षिणश्च भूतानां वा महौजसाम् ॥ १५ ॥  
\[ मरणान्तानि सर्वाणि स्थावराणि चराणि च ।  
अपि शुष्कस्य वृक्षस्य पर्णस्य पतनं भवेत् ॥ १६ ॥ \]
</details>

<details><summary>व्याख्या</summary>

तत इत्यादिसार्धमेकं वाक्यम् ॥ सर्वामरत्वं सर्वस्मादपि निमित्तात्सर्वस्मिन्नपि काले मरणराहित्यं भुवि मत्सृष्टप्राणिनां नास्ति पक्ष्यादिभ्यो यन्मरणम् ॥ १५-१६ ॥
</details>

<details open><summary>विश्वास-प्रस्तुतिः</summary>

श्रुत्वा पितामहेनोक्तमिन्द्रजित्प्रभुणाऽव्ययम् ।  
अथाब्रवीत्स तत्रस्थं मेघनादो महाबलः ।  
श्रूयतां वा भवेत्सिद्धिः शतक्रतुविमोक्षणे ॥ १७ ॥
</details>

<details><summary>मूलम्</summary>

श्रुत्वा पितामहेनोक्तमिन्द्रजित्प्रभुणाऽव्ययम् ।  
अथाब्रवीत्स तत्रस्थं मेघनादो महाबलः ।  
श्रूयतां वा भवेत्सिद्धिः शतक्रतुविमोक्षणे ॥ १७ ॥
</details>

<details><summary>व्याख्या</summary>

पूर्वोक्तविवरणमेतत् श्रूयतामिति । वा अथवेत्यर्थः । सर्वामरत्वाभावेपि शतक्रतुविमोक्षणे तन्निमित्तं मया सिद्धिः कांक्षिता सा श्रूयताम् ॥ १७ ॥
</details>

<details open><summary>विश्वास-प्रस्तुतिः</summary>

ममेष्टं नित्यशो हव्यैर्मन्त्रैः संपूज्य पावकम् ।  
संग्राममवतर्तुं च शत्रुनिर्जयकाङ्क्षिणः ॥ १८ ॥  
अश्वयुक्तो रथो मह्यमुत्तिष्ठेत्तु विभावसोः ।  
तत्स्थस्यामरता स्यान्मे एष मे निश्चयो वरः ॥ १९ ॥
</details>

<details><summary>मूलम्</summary>

ममेष्टं नित्यशो हव्यैर्मन्त्रैः संपूज्य पावकम् ।  
संग्राममवतर्तुं च शत्रुनिर्जयकाङ्क्षिणः ॥ १८ ॥  
अश्वयुक्तो रथो मह्यमुत्तिष्ठेत्तु विभावसोः ।  
तत्स्थस्यामरता स्यान्मे एष मे निश्चयो वरः ॥ १९ ॥
</details>

<details><summary>व्याख्या</summary>

नित्यशो नियमेन । हव्यैः पावकं संपूज्य शत्रुनिर्जयकाङ्क्षिणः संग्राममवतर्तुं प्रवेष्टुं वाञ्छतो ममाश्वयुक्तो रथो विभावसोरग्नेः तत्कालमुत्तिष्ठेत तत्स्थस्य मे संग्रामे अमरता स्यादेव एष मे निश्चयो वरः ॥ १८-१९ ॥
</details>

<details open><summary>विश्वास-प्रस्तुतिः</summary>

तस्मिन्यद्यसमाप्ते च जप्यहोमे विभावसौ ।  
युध्येयं देव संग्रामे तदा मे स्वाद्विनाशनम् ॥ २० ॥
</details>

<details><summary>मूलम्</summary>

तस्मिन्यद्यसमाप्ते च जप्यहोमे विभावसौ ।  
युध्येयं देव संग्रामे तदा मे स्वाद्विनाशनम् ॥ २० ॥
</details>

<details><summary>व्याख्या</summary>

तस्मिन् सांग्रामिकयागे अपेक्षिते विभावसौ जप्यहोमे चासमाप्ते तु विघ्नवशादसमाप्ते तु यदि युध्येयं तदैव संग्राम एव विनाशनं भवत्विति ममेष्टमिति संबन्धः । प्रकारान्तरेण विनाशो माभूदित्यर्थः ॥ २० ॥
</details>

<details open><summary>विश्वास-प्रस्तुतिः</summary>

सर्वो हि तपसा देव वृणोत्यमरतां पुमान् ।  
विक्रमेण मया त्वेतदमरत्वं प्रवर्तितम् ॥ २१ ॥  
एवमस्त्विति तं चाह वाक्यं देवः पितामहः ।  
मुक्तश्चेन्द्रजिता शक्रो गताश्च त्रिदिवं सुराः ॥ २२ ॥
</details>

<details><summary>मूलम्</summary>

सर्वो हि तपसा देव वृणोत्यमरतां पुमान् ।  
विक्रमेण मया त्वेतदमरत्वं प्रवर्तितम् ॥ २१ ॥  
एवमस्त्विति तं चाह वाक्यं देवः पितामहः ।  
मुक्तश्चेन्द्रजिता शक्रो गताश्च त्रिदिवं सुराः ॥ २२ ॥
</details>

<details><summary>व्याख्या</summary>

मयात्रैतद्वरं लोकविलक्षणं प्राप्यत इति विस्मयते – सर्व इत्यादि । प्रवर्तितं प्रकीर्तितं । दातव्यत्वेनेति शेषः ॥ २१-२२ ॥
</details>

<details open><summary>विश्वास-प्रस्तुतिः</summary>

एतस्मिन्नन्तरे राम दीनो भ्रष्टामरद्युतिः ।  
इन्द्रश्चिन्तापरीतात्मा ध्यानतत्परतां गतः ॥ २३ ॥
</details>

<details><summary>मूलम्</summary>

एतस्मिन्नन्तरे राम दीनो भ्रष्टामरद्युतिः ।  
इन्द्रश्चिन्तापरीतात्मा ध्यानतत्परतां गतः ॥ २३ ॥
</details>

<details><summary>व्याख्या</summary>

भ्रष्टामरद्युतिः भ्रष्टामराणां देवानां द्युतिर्यस्य स तथा ॥ २३ ॥
</details>

<details open><summary>विश्वास-प्रस्तुतिः</summary>

तं तु दृष्ट्वा तथाभूतं प्राह देवः प्रजापतिः ।  
शतक्रतो किमु पुरा करोति स्म सुदुष्करम् ॥ २४ ॥
</details>

<details><summary>मूलम्</summary>

तं तु दृष्ट्वा तथाभूतं प्राह देवः प्रजापतिः ।  
शतक्रतो किमु पुरा करोति स्म सुदुष्करम् ॥ २४ ॥
</details>

<details><summary>व्याख्या</summary>

हे शतक्रतो एवमिदानीं शोचन्भवान् पुरा सुदुष्करं किमु करोति स्म । कस्मात्कृतवानसीत्यर्थः ॥ २४ ॥
</details>

<details open><summary>विश्वास-प्रस्तुतिः</summary>

अमरेन्द्र मया बह्व्यः प्रजाः सृष्टास्तदा प्रभो ।  
एकवर्णाः समाभाषा एकरूपाश्च सर्वशः ॥ २५ ॥
</details>

<details><summary>मूलम्</summary>

अमरेन्द्र मया बह्व्यः प्रजाः सृष्टास्तदा प्रभो ।  
एकवर्णाः समाभाषा एकरूपाश्च सर्वशः ॥ २५ ॥
</details>

<details><summary>व्याख्या</summary>

एतादृशदुःखबीजं मया कृतमित्यत्राह – अमरेन्द्रेत्यादि । एकवर्णाः समाभाषाः एकरूपकान्तिस्वराः । एकरूपाः समानवयोवस्थकालाः ॥ २५ ॥
</details>

<details open><summary>विश्वास-प्रस्तुतिः</summary>

तासां नास्ति विशेषो हि दर्शने लक्षणेऽपि वा ।  
ततोऽहमेकाग्रमनास्ताः प्रजाः पर्यचिन्तयम् ॥ २६ ॥
</details>

<details><summary>मूलम्</summary>

तासां नास्ति विशेषो हि दर्शने लक्षणेऽपि वा ।  
ततोऽहमेकाग्रमनास्ताः प्रजाः पर्यचिन्तयम् ॥ २६ ॥
</details>

<details><summary>व्याख्या</summary>

दर्शने सौन्दर्ये लक्षणे नयनाद्यवयवसौष्ठवे च तासां विशेषो नासीत् । ततोहमिति । एकाग्रमनाः सावधानः सन्ताःप्रजा उद्दिश्य पर्यचिन्तयं । तासां विशेषकरणप्रकारमचिन्तयं वा ॥ २६ ॥
</details>

<details open><summary>विश्वास-प्रस्तुतिः</summary>

सोहं तासां विशेषार्थं स्त्रियमेकां विनिर्ममे ।  
यद्यप्रजानां प्रत्यङ्गं विशिष्टं तत्तदुद्धृतम् ॥ २७ ॥
</details>

<details><summary>मूलम्</summary>

सोहं तासां विशेषार्थं स्त्रियमेकां विनिर्ममे ।  
यद्यप्रजानां प्रत्यङ्गं विशिष्टं तत्तदुद्धृतम् ॥ २७ ॥
</details>

<details><summary>व्याख्या</summary>

तासां विशेषार्थं किंचित्किंचिदङ्गवैकल्यप्रयुक्तपरस्परवैलक्षण्य सिद्ध्यर्थमेकां स्त्रियं विनिर्ममे निर्मितवानस्मि । प्रत्यङ्गं अङ्गमङ्गं यद्यद्विशिष्टं सारभूतं सौन्दर्यं तत्तदुद्धृतम् ॥ २७ ॥
</details>

<details open><summary>विश्वास-प्रस्तुतिः</summary>

ततो मया रूपगुणैरहल्या स्त्री विनिर्मिता ।  
हलं नामेह वैरूप्यं हल्यं तत्प्रभवं भवेत् ॥ २८ ॥  
यस्मान्न विद्यते हल्यं तेनाहल्येति विश्रुता ।  
अहल्येति मया शक्र तस्या नाम प्रवर्तितम् ॥ २९ ॥
</details>

<details><summary>मूलम्</summary>

ततो मया रूपगुणैरहल्या स्त्री विनिर्मिता ।  
हलं नामेह वैरूप्यं हल्यं तत्प्रभवं भवेत् ॥ २८ ॥  
यस्मान्न विद्यते हल्यं तेनाहल्येति विश्रुता ।  
अहल्येति मया शक्र तस्या नाम प्रवर्तितम् ॥ २९ ॥
</details>

<details><summary>व्याख्या</summary>

रूपगुणैः प्रत्यङ्गमुद्धृतैः सौन्दर्यगुणैः । अहल्या नामाङ्गना काचिद्विनिर्मिता ॥ २८-२९ ॥
</details>

<details open><summary>विश्वास-प्रस्तुतिः</summary>

निर्मितायां च देवेन्द्र तस्यां नार्यां सुरर्षभ ।  
भविष्यतीति कस्यैषा मम चिन्ता ततोऽभवत् ॥ ३० ॥
</details>

<details><summary>मूलम्</summary>

निर्मितायां च देवेन्द्र तस्यां नार्यां सुरर्षभ ।  
भविष्यतीति कस्यैषा मम चिन्ता ततोऽभवत् ॥ ३० ॥
</details>

<details><summary>व्याख्या</summary>

भविष्यतीति कस्यैषापत्नी भविष्यतीति चिन्ताऽभवत् । तत्तुल्यवराभावादिति भावः ॥ ३० ॥
</details>

<details open><summary>विश्वास-प्रस्तुतिः</summary>

त्वं तु शक्र तदा नारीं जानीषे मनसा प्रभो ।  
स्थानाधिकतया पत्नी ममैषेति पुरन्दर ॥ ३१ ॥
</details>

<details><summary>मूलम्</summary>

त्वं तु शक्र तदा नारीं जानीषे मनसा प्रभो ।  
स्थानाधिकतया पत्नी ममैषेति पुरन्दर ॥ ३१ ॥
</details>

<details><summary>व्याख्या</summary>

स्थानाधिकतया त्रैलोक्याधिपतित्वेन हेतुनेत्यर्थः । ममैषा पत्नीति मनसा जानीषे । अस्मदनुमतिं विना तां प्रार्थितवानसीत्यर्थः ॥ ३१ ॥
</details>

<details open><summary>विश्वास-प्रस्तुतिः</summary>

सा मया न्यासभूता तु गौतमस्य महात्मनः ।  
न्यस्ता बहूनि वर्षाणि तेन निर्यातिता च ह ॥ ३२ ॥
</details>

<details><summary>मूलम्</summary>

सा मया न्यासभूता तु गौतमस्य महात्मनः ।  
न्यस्ता बहूनि वर्षाणि तेन निर्यातिता च ह ॥ ३२ ॥
</details>

<details><summary>व्याख्या</summary>

निर्यातिता पुनः प्रत्यर्पिता ॥ ३२ ॥
</details>

<details open><summary>विश्वास-प्रस्तुतिः</summary>

ततस्तस्य परिज्ञाय मया स्थैर्यं महामुनेः ।  
ज्ञात्वा तपसि सिद्धिं च पत्न्यर्थं स्पर्शिता तदा ॥ ३३ ॥  
स तया सह धर्मात्मा रमते स्म महामुनिः ।  
आसन्निराशा देवास्तु गौतमे दत्तया तया ॥ ३४ ॥  
संक्रुद्धस्त्वं हि धर्मात्मन्गत्वा तस्याश्रमं मुनेः ।  
दृष्टवांश्च तदा तां स्त्रीं दीप्तामग्निशिखामिव ॥ ३५ ॥  
सा त्वया धर्षिता शक्र कामार्तेन समन्युना ।  
दृष्टस्त्वं च तदा तेन ह्याश्रमे परमर्षिणा ॥ ३६ ॥
</details>

<details><summary>मूलम्</summary>

ततस्तस्य परिज्ञाय मया स्थैर्यं महामुनेः ।  
ज्ञात्वा तपसि सिद्धिं च पत्न्यर्थं स्पर्शिता तदा ॥ ३३ ॥  
स तया सह धर्मात्मा रमते स्म महामुनिः ।  
आसन्निराशा देवास्तु गौतमे दत्तया तया ॥ ३४ ॥  
संक्रुद्धस्त्वं हि धर्मात्मन्गत्वा तस्याश्रमं मुनेः ।  
दृष्टवांश्च तदा तां स्त्रीं दीप्तामग्निशिखामिव ॥ ३५ ॥  
सा त्वया धर्षिता शक्र कामार्तेन समन्युना ।  
दृष्टस्त्वं च तदा तेन ह्याश्रमे परमर्षिणा ॥ ३६ ॥
</details>

<details><summary>व्याख्या</summary>

स्थैर्यं जितेन्द्रियत्वं तपसि तपोविषये । स्पर्शिता दत्ता ३३-३६ ॥
</details>

<details open><summary>विश्वास-प्रस्तुतिः</summary>

ततः क्रुद्धेन तेनासि शप्तः परमतेजसा ।  
गतोसि येन देवेन्द्र दशाभागविपर्ययम् ॥ ३७ ॥  
यस्मान्मे धर्षिता पत्नी त्वया वासव निर्भयम् ।  
तस्मात्वं समरे राजञ्छत्रुहस्तं गमिष्यसि ॥ ३८ ॥
</details>

<details><summary>मूलम्</summary>

ततः क्रुद्धेन तेनासि शप्तः परमतेजसा ।  
गतोसि येन देवेन्द्र दशाभागविपर्ययम् ॥ ३७ ॥  
यस्मान्मे धर्षिता पत्नी त्वया वासव निर्भयम् ।  
तस्मात्वं समरे राजञ्छत्रुहस्तं गमिष्यसि ॥ ३८ ॥
</details>

<details><summary>व्याख्या</summary>

दशाभागविपर्ययं दशाभागोऽवस्थाविशेषः तस्य विपर्ययं सहजसात्त्विकावस्थाविपर्य -यमित्यर्थः ॥ ३७-३८ ॥
</details>

<details open><summary>विश्वास-प्रस्तुतिः</summary>

अयं तु भावो दुर्बुद्धे यस्त्वयेह प्रवर्तितः ।  
मानुषेष्वपि लोकेषु भविष्यति न संशयः ॥ ३९ ॥
</details>

<details><summary>मूलम्</summary>

अयं तु भावो दुर्बुद्धे यस्त्वयेह प्रवर्तितः ।  
मानुषेष्वपि लोकेषु भविष्यति न संशयः ॥ ३९ ॥
</details>

<details><summary>व्याख्या</summary>

अयं भावः मानुषेष्वपि शास्त्राधिकारिष्वपि भविष्यति । राज्ञस्तव दोषादिति भावः ॥ ३९ ॥
</details>

<details open><summary>विश्वास-प्रस्तुतिः</summary>

तत्रार्धं तस्य यः कर्ता त्वय्यर्धं निपतिष्यति ।  
न च ते स्थावरं स्थानं भविष्यति न संशयः ॥ ४० ॥
</details>

<details><summary>मूलम्</summary>

तत्रार्धं तस्य यः कर्ता त्वय्यर्धं निपतिष्यति ।  
न च ते स्थावरं स्थानं भविष्यति न संशयः ॥ ४० ॥
</details>

<details><summary>व्याख्या</summary>

तत्र जारभावे यो धर्मः समुत्थास्यति तस्य यः कर्ता तत्र पुरुषे तस्याधर्मस्यार्धं निपतिष्यति त्वय्यर्धं निपतिष्यतीत्यर्थः । राजा राष्ट्रकृतं पापं इति न्यायात् । स्थावरं स्थिरं । स्थानं पदम् ॥ ४० ॥
</details>

<details open><summary>विश्वास-प्रस्तुतिः</summary>

यश्च यश्च सुरेन्द्रः स्याद्भुवः स न भविष्यति ।  
एष शापो मया मुक्त इत्यसौ त्वां तदाऽब्रवीत् ॥ ४१ ॥  
तां तु भार्यां स निर्भर्त्स्य सोब्रवीत्सुमहातपाः ।  
दुर्विनीते विनिध्वंस ममाश्रम समीपतः ॥ ४२ ॥  
\[ ममेष्टं पावकं दीप्तं हविषा पूज्य देववत् ।  
ब्रह्मवर्षसहस्राणि रामं संपूज्य मोक्ष्यसे ।  
तदैव हि भवेत्सुभ्रूस्तव पापस्य संक्षयः \] ॥ ४३ ॥
</details>

<details><summary>मूलम्</summary>

यश्च यश्च सुरेन्द्रः स्याद्भुवः स न भविष्यति ।  
एष शापो मया मुक्त इत्यसौ त्वां तदाऽब्रवीत् ॥ ४१ ॥  
तां तु भार्यां स निर्भर्त्स्य सोब्रवीत्सुमहातपाः ।  
दुर्विनीते विनिध्वंस ममाश्रम समीपतः ॥ ४२ ॥  
\[ ममेष्टं पावकं दीप्तं हविषा पूज्य देववत् ।  
ब्रह्मवर्षसहस्राणि रामं संपूज्य मोक्ष्यसे ।  
तदैव हि भवेत्सुभ्रूस्तव पापस्य संक्षयः \] ॥ ४३ ॥
</details>

<details><summary>व्याख्या</summary>

न केवलं तवैवास्थिरत्वं अपितु अन्यस्यापि जारस्येत्याह- यश्चेति ॥ हे सुरेन्द्र य एवं जारः स्यात्सोपि ध्रुवो मा भविष्यतीत्यर्थः ॥ ४१-४३ ॥
</details>

<details open><summary>विश्वास-प्रस्तुतिः</summary>

रूपयौवनसंपन्ना यस्मात्वमनवस्थिता ।  
तस्माद्रूपवती लोके न त्वमेका भविष्यति ॥ ४४ ॥
</details>

<details><summary>मूलम्</summary>

रूपयौवनसंपन्ना यस्मात्वमनवस्थिता ।  
तस्माद्रूपवती लोके न त्वमेका भविष्यति ॥ ४४ ॥
</details>

<details><summary>व्याख्या</summary>

रूपेति ॥ ममाश्रमसमीपतो यस्मात्त्वमनवस्थिता तस्मादेवैतत्पर्यन्तं त्वमेकैव रूपवतीति यत् स्थितं तन्न भविष्यति ॥ ४४ ॥
</details>

<details open><summary>विश्वास-प्रस्तुतिः</summary>

रूपं च ते प्रजाः सर्वा गमिष्यन्ति न संशयः ।  
यत्तदेकं समाश्रित्य विभ्रमोऽयमपस्थितः ॥ ४५ ॥  
तदाप्रभृति भूयिष्ठं प्रजा रूपसमन्विताः ।  
सा तं प्रसादयामास महर्षि गौतमं तदा ॥ ४६ ॥  
अज्ञानाद्धर्षिता नाथ त्वद्रूपेण दिवौकसा ।  
न कामकाराद्विप्रर्षे प्रसादं कर्तुमर्हसि ॥ ४७ ॥  
अहल्यया त्वेवमुक्तः प्रत्युवाच स गौतमः ।  
उत्पत्स्यति महातेजा इक्ष्वाकूणां महारथः ॥ ४८ ॥  
रामो नाम श्रुतो लोके वनं चाप्युपयास्यति ।  
ब्राह्मणार्थे महाबाहुर्विष्णुर्मानुषविग्रहः ॥ ४९ ॥  
तं द्रक्ष्यसि यदा भद्रे ततः पूता भविष्यसि ।  
स हि पावयितुं शक्तस्त्वया यद्दृष्कृतं कृतम् ॥ ५० ॥  
तस्यातिथ्यं च कृत्वा वै मत्समीपं गमिष्यसि ।  
वत्स्यसि त्वं मया सार्धं तदा हि वरवर्णिनि ॥ ५१ ॥  
एवमुक्त्वा स विप्रर्षिराजगाम स्वमाश्रमम् ।  
ततश्चचार सुमहत् सा पत्नी ब्रह्मवादिनः ॥ ५२ ॥
</details>

<details><summary>मूलम्</summary>

रूपं च ते प्रजाः सर्वा गमिष्यन्ति न संशयः ।  
यत्तदेकं समाश्रित्य विभ्रमोऽयमपस्थितः ॥ ४५ ॥  
तदाप्रभृति भूयिष्ठं प्रजा रूपसमन्विताः ।  
सा तं प्रसादयामास महर्षि गौतमं तदा ॥ ४६ ॥  
अज्ञानाद्धर्षिता नाथ त्वद्रूपेण दिवौकसा ।  
न कामकाराद्विप्रर्षे प्रसादं कर्तुमर्हसि ॥ ४७ ॥  
अहल्यया त्वेवमुक्तः प्रत्युवाच स गौतमः ।  
उत्पत्स्यति महातेजा इक्ष्वाकूणां महारथः ॥ ४८ ॥  
रामो नाम श्रुतो लोके वनं चाप्युपयास्यति ।  
ब्राह्मणार्थे महाबाहुर्विष्णुर्मानुषविग्रहः ॥ ४९ ॥  
तं द्रक्ष्यसि यदा भद्रे ततः पूता भविष्यसि ।  
स हि पावयितुं शक्तस्त्वया यद्दृष्कृतं कृतम् ॥ ५० ॥  
तस्यातिथ्यं च कृत्वा वै मत्समीपं गमिष्यसि ।  
वत्स्यसि त्वं मया सार्धं तदा हि वरवर्णिनि ॥ ५१ ॥  
एवमुक्त्वा स विप्रर्षिराजगाम स्वमाश्रमम् ।  
ततश्चचार सुमहत् सा पत्नी ब्रह्मवादिनः ॥ ५२ ॥
</details>

<details><summary>व्याख्या</summary>

तद्रूपं प्रसिद्धं तव सौन्दर्यं सर्वाः प्रजाः स्त्रियः गमिष्यन्तीति । विभ्रमः काममोहः ॥ ४५-५२ ॥
</details>

<details open><summary>विश्वास-प्रस्तुतिः</summary>

शापोत्सर्गाद्धि तस्येदं मुनेः सर्वमुपस्थितम् ।  
तत्स्मर त्वं महाबाहो दुष्कृतं यत्त्वया कृतम् ।  
तेन त्वं ग्रहणं शत्रोर्यातो नान्येन वासव ॥ ५३ ॥  
शीघ्रं वै यज यज्ञं त्वं वैष्णवं सुसमाहितः ।  
पावितस्तेन यज्ञेन यास्यसे त्रिदिवं ततः ॥ ५४ ॥
</details>

<details><summary>मूलम्</summary>

शापोत्सर्गाद्धि तस्येदं मुनेः सर्वमुपस्थितम् ।  
तत्स्मर त्वं महाबाहो दुष्कृतं यत्त्वया कृतम् ।  
तेन त्वं ग्रहणं शत्रोर्यातो नान्येन वासव ॥ ५३ ॥  
शीघ्रं वै यज यज्ञं त्वं वैष्णवं सुसमाहितः ।  
पावितस्तेन यज्ञेन यास्यसे त्रिदिवं ततः ॥ ५४ ॥
</details>

<details><summary>व्याख्या</summary>

नान्येनेति । नतु हेत्वन्तरेणेत्यर्थः ॥ ५३-५४ ॥
</details>

<details open><summary>विश्वास-प्रस्तुतिः</summary>

पुत्रश्च तव देवेन्द्र न विनष्टो महारणे ।  
नीतः सन्निहितश्चैव आर्यकेण महोदधौ ॥ ५५ ॥  
एतच्छ्रुत्वा महेन्द्रस्तु यज्ञमिष्ट्वा च वैष्णवम् ।  
पुनस्त्रिदिवमाक्रामदन्वशासच्च देवराट् ॥ ५६ ॥  
एतदिन्द्रजितो नाम बलं यत्कीर्तितं मया ।  
निर्जितस्तेन देवेन्द्रः प्राणिनोऽन्ये तु किं पुनः ॥ ५७ ॥
</details>

<details><summary>मूलम्</summary>

पुत्रश्च तव देवेन्द्र न विनष्टो महारणे ।  
नीतः सन्निहितश्चैव आर्यकेण महोदधौ ॥ ५५ ॥  
एतच्छ्रुत्वा महेन्द्रस्तु यज्ञमिष्ट्वा च वैष्णवम् ।  
पुनस्त्रिदिवमाक्रामदन्वशासच्च देवराट् ॥ ५६ ॥  
एतदिन्द्रजितो नाम बलं यत्कीर्तितं मया ।  
निर्जितस्तेन देवेन्द्रः प्राणिनोऽन्ये तु किं पुनः ॥ ५७ ॥
</details>

<details><summary>व्याख्या</summary>

आर्यकेण मातामहेन । नीतः महोदधौ सन्निहितः सम्यङ् निहितः निक्षिप्तः ॥ ५५-५७ ॥
</details>

<details open><summary>विश्वास-प्रस्तुतिः</summary>

आश्चर्यमिति रामश्च लक्ष्मणश्चाब्रवीत्तदा ।  
अगस्त्यवचनं श्रुत्वा वानरा राक्षसास्तदा ॥ ५८ ॥
</details>

<details><summary>मूलम्</summary>

आश्चर्यमिति रामश्च लक्ष्मणश्चाब्रवीत्तदा ।  
अगस्त्यवचनं श्रुत्वा वानरा राक्षसास्तदा ॥ ५८ ॥
</details>

<details><summary>व्याख्या</summary>

रामः अगस्त्यवचः श्रुत्वा आश्चर्यमित्यब्रवीत् । तथा लक्ष्मणः तथा वानरराक्षसाश्चाब्रु -वन्नित्यनुषङ्गः ॥ ५८ ॥
</details>

<details open><summary>विश्वास-प्रस्तुतिः</summary>

विभीषणस्तु रामस्य पार्श्वस्थो वाक्यमब्रवीत् ।  
आश्चर्यं स्मारितोस्म्यद्य यत्तद्दृष्टं पुरातनम् ॥ ५९ ॥  
अगस्त्यं त्वब्रवीद्रामः सत्यमेत्तच्छ्रुतं च मे ॥ ६० ॥  
एवं राम समुद्भूतो रावणो लोककण्टकः ।  
सपुत्रो येन संग्रामे जितः शक्रः सुरेश्वरः ॥ ६१ ॥
</details>

<details><summary>मूलम्</summary>

विभीषणस्तु रामस्य पार्श्वस्थो वाक्यमब्रवीत् ।  
आश्चर्यं स्मारितोस्म्यद्य यत्तद्दृष्टं पुरातनम् ॥ ५९ ॥  
अगस्त्यं त्वब्रवीद्रामः सत्यमेत्तच्छ्रुतं च मे ॥ ६० ॥  
एवं राम समुद्भूतो रावणो लोककण्टकः ।  
सपुत्रो येन संग्रामे जितः शक्रः सुरेश्वरः ॥ ६१ ॥
</details>

<details><summary>व्याख्या</summary>

हे राम अगस्त्यस्तु आश्चर्यं यदृष्टं पुरातनमब्रवीत्तत्सर्वं मया दृष्टं इदानीमहं स्मारितोस्मि । विभीषणसंवादेन सर्वस्यागस्त्योक्तस्य सत्यत्वं दर्शितम् ॥ ५९-६१ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिंशः सर्गः ॥ ३० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिंशः सर्गः ॥ ३० ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिंशः सर्गः ॥ ३० ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिंशः सर्गः ॥ ३० ॥
</details>

