+++
title = "०२५ मधु-सङ्गमनम्"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे पञ्चविंशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे पञ्चविंशः सर्गः
</details>

<details><summary>विषयाः</summary>

दिग्-विजयानन्तंर-लङ्काम् आविशता रावणेन  
प्रथमं निकुंभिला-प्रवेशः ॥ १ ॥  
तत्र यज्ञ-दीक्षितम् इन्द्र-जितं प्रति यज्ञ-फल-प्रश्नः ॥ २ ॥  
याजकेन शुक्रेण तं प्रति तस्य मौनित्वोक्त्या  
यज्ञ-फल-निवेदनम् ॥ ३ ॥  
रावणेनेन्द्रजितं प्रति  
शत्रु-भूतेन्द्राद्य्-आराधनस्यानौचित्योक्त्या  
तन्-निवर्तन-पूर्वकं तेन सह स्वभवनम् एत्य  
पुष्पकात् स्वापहृत--पर-तरुणी-गणावतारणम् ॥ ४ ॥  
तद्-असहिष्णुना विभीषणेन तं प्रति  
निज-भगिन्याः कुंभी-नस्याः मधु-नामक-दैत्य-कृतापहरण-निवेदन-पूर्वकं  
तस्य पराङ्गना-हरण-रूप--दुष्-कर्म-फलस्य कथनम् ॥ ५ ॥  
रावणेन मधु-वध-पूर्वक--सुर-लोक-जय-प्रतिज्ञानेन  
कुंभ-कर्णादिभिः सह मधु-पुरं प्रतिगमनम् ॥ ६ ॥  
तथा कुंभी-नसी-प्रार्थनया  
मधु-वधान् निवृत्य  
तेनापि सह कैलास-गमनम् ॥ ७ ॥
</details>

<details open><summary>विश्वास-प्रस्तुतिः</summary>

स तु दत्त्वा दशग्रीवो वनं घोरं खरस्य तत् ।  
भगिनीं च समाश्वास्य हृष्टः स्वस्थतरोऽभवत् ॥ १ ॥  
ततो निम्भिला नाम लङ्कोपवनमुत्तमम् ।  
तद्राक्षसेन्द्रो बलवान्प्रविवेश सहानुगः ॥ २ ॥
</details>

<details><summary>मूलम्</summary>

स तु दत्त्वा दशग्रीवो वनं घोरं खरस्य तत् ।  
भगिनीं च समाश्वास्य हृष्टः स्वस्थतरोऽभवत् ॥ १ ॥  
ततो निम्भिला नाम लङ्कोपवनमुत्तमम् ।  
तद्राक्षसेन्द्रो बलवान्प्रविवेश सहानुगः ॥ २ ॥
</details>

<details><summary>व्याख्या</summary>

निकुम्भिला नाम लङ्कायाः पश्चिमद्वारवर्तिं काननम् ॥ २ ॥
</details>

<details open><summary>विश्वास-प्रस्तुतिः</summary>

ततो यूपशताकीर्णं सौम्यचैत्योपशोभितम् ।  
ददर्श विष्ठितं यज्ञं श्रिया संप्रज्वलन्निव ॥ ३ ॥
</details>

<details><summary>मूलम्</summary>

ततो यूपशताकीर्णं सौम्यचैत्योपशोभितम् ।  
ददर्श विष्ठितं यज्ञं श्रिया संप्रज्वलन्निव ॥ ३ ॥
</details>

<details><summary>व्याख्या</summary>

चैत्यं देवायतनं । विष्ठितं प्रवृत्तम् ॥ ३ ॥
</details>

<details open><summary>विश्वास-प्रस्तुतिः</summary>

ततः कृष्णाजिनधरं कमण्डलुशिखाध्वजम् ।  
ददर्श स्वसुतं तत्र मेघनादं भयावहम् ॥ ४ ॥  
तं समासाद्य लङ्केशः परिष्वज्याथ बाहुभिः ।  
अब्रवीत्किमिदं वत्स वर्तसे ब्रूहि तत्वतः ॥ ५ ॥
</details>

<details><summary>मूलम्</summary>

ततः कृष्णाजिनधरं कमण्डलुशिखाध्वजम् ।  
ददर्श स्वसुतं तत्र मेघनादं भयावहम् ॥ ४ ॥  
तं समासाद्य लङ्केशः परिष्वज्याथ बाहुभिः ।  
अब्रवीत्किमिदं वत्स वर्तसे ब्रूहि तत्वतः ॥ ५ ॥
</details>

<details><summary>व्याख्या</summary>

कमण्डलुः शिखा दण्डो ध्वजश्च यस्य स तथा । अनेन ब्रह्मचर्यं सूचितं । न तु ब्रह्मचर्याश्रमः । अग्निष्टोमादियाजित्वं ध्यात्वोपदेशात् ॥ ४-५ ॥
</details>

<details open><summary>विश्वास-प्रस्तुतिः</summary>

उशना त्वब्रवीत्तत्र यज्ञसंपत्समृद्धये ।  
रावणं राक्षसश्रेष्ठं द्विजश्रेष्ठो महातपाः ॥ ६ ॥
</details>

<details><summary>मूलम्</summary>

उशना त्वब्रवीत्तत्र यज्ञसंपत्समृद्धये ।  
रावणं राक्षसश्रेष्ठं द्विजश्रेष्ठो महातपाः ॥ ६ ॥
</details>

<details><summary>व्याख्या</summary>

उशना गुरुः शुक्राचार्यः । प्रवर्तकत्वात् स्वयमब्रवीदिति भावः ॥ ६ ॥
</details>

<details open><summary>विश्वास-प्रस्तुतिः</summary>

अहमाख्यामि ते राजञ्छ्रूयतां सर्वमेव तत् ।  
यज्ञास्ते सप्त पुत्रेण प्राप्ताः सुबहुविस्तराः ॥ ७ ॥  
अग्निष्टोमोश्वमेधश्च यज्ञो बहुसुवर्णकः ।  
राजसूयस्तथा यज्ञो गोमेधो वैष्णवस्तथा ॥ ८ ॥  
माहेश्वरे प्रवृत्ते तु यज्ञे पुंभिः सुदुर्लभे ।  
वरांस्ते लब्धवान्पुत्रः साक्षात्पशुपतेरिह ॥ ९ ॥  
कामगं स्यन्दनं दिव्यमन्तरिक्षचरं ध्रुवम् ।  
मायां च तामसीं नाम यया संपद्यते तमः ॥ १० ॥  
एतया किल संग्रामे मायया राक्षसेश्वर ।  
प्रयुक्तया गतिः शक्या न हि ज्ञातुं सुरासुरैः ॥ ११ ॥  
अक्षयाविषुधी बाणैश्चापं चापि सुदुर्जयम् ।  
अस्त्रं च बलवद्राजञ्शत्रुविध्वंसनं रणे ॥ १२ ॥  
एतान्सर्वान्वराल्ँलब्ध्वा पुत्रस्तेऽयं दशानन ।  
अद्य यज्ञसमाप्तौ च त्वां दिदृक्षुः स्थितो ह्यहम् ॥ १३ ॥  
ततोऽब्रवीद्दशग्रीवो न शोभनमिदं कृतम् ।  
पूजिताः शत्रवो यस्माद्द्रव्यैरिन्द्रपुरोगमाः ॥ १४ ॥  
एहीदानीं कृतं विद्धि सुकृतं तन्त्र संशयः ।  
आगच्छ सौम्य गच्छाम स्वमेव भवनं प्रति ॥ १५ ॥  
ततो गत्वा दशग्रीवः सपुत्रः सविभीषणः ।  
स्त्रियोवतारयामास सर्वास्ता बाष्पगद्गदाः ॥ १६ ॥  
लक्षिण्यो रत्नभूताश्च देवदानवरक्षसाम् ।  
\[ नार्यो भूषणसंपन्ना ज्वलन्त्यः स्वेन तेजसा ॥ १७ ॥  
विभीषणस्तु ता नारीर्दृष्ट्वा शोकपरायणाः ।\]  
तस्य तासु मतिं ज्ञात्वा धर्मात्मा वाक्यमब्रवीत् ॥ १८ ॥
</details>

<details><summary>मूलम्</summary>

अहमाख्यामि ते राजञ्छ्रूयतां सर्वमेव तत् ।  
यज्ञास्ते सप्त पुत्रेण प्राप्ताः सुबहुविस्तराः ॥ ७ ॥  
अग्निष्टोमोश्वमेधश्च यज्ञो बहुसुवर्णकः ।  
राजसूयस्तथा यज्ञो गोमेधो वैष्णवस्तथा ॥ ८ ॥  
माहेश्वरे प्रवृत्ते तु यज्ञे पुंभिः सुदुर्लभे ।  
वरांस्ते लब्धवान्पुत्रः साक्षात्पशुपतेरिह ॥ ९ ॥  
कामगं स्यन्दनं दिव्यमन्तरिक्षचरं ध्रुवम् ।  
मायां च तामसीं नाम यया संपद्यते तमः ॥ १० ॥  
एतया किल संग्रामे मायया राक्षसेश्वर ।  
प्रयुक्तया गतिः शक्या न हि ज्ञातुं सुरासुरैः ॥ ११ ॥  
अक्षयाविषुधी बाणैश्चापं चापि सुदुर्जयम् ।  
अस्त्रं च बलवद्राजञ्शत्रुविध्वंसनं रणे ॥ १२ ॥  
एतान्सर्वान्वराल्ँलब्ध्वा पुत्रस्तेऽयं दशानन ।  
अद्य यज्ञसमाप्तौ च त्वां दिदृक्षुः स्थितो ह्यहम् ॥ १३ ॥  
ततोऽब्रवीद्दशग्रीवो न शोभनमिदं कृतम् ।  
पूजिताः शत्रवो यस्माद्द्रव्यैरिन्द्रपुरोगमाः ॥ १४ ॥  
एहीदानीं कृतं विद्धि सुकृतं तन्त्र संशयः ।  
आगच्छ सौम्य गच्छाम स्वमेव भवनं प्रति ॥ १५ ॥  
ततो गत्वा दशग्रीवः सपुत्रः सविभीषणः ।  
स्त्रियोवतारयामास सर्वास्ता बाष्पगद्गदाः ॥ १६ ॥  
लक्षिण्यो रत्नभूताश्च देवदानवरक्षसाम् ।  
\[ नार्यो भूषणसंपन्ना ज्वलन्त्यः स्वेन तेजसा ॥ १७ ॥  
विभीषणस्तु ता नारीर्दृष्ट्वा शोकपरायणाः ।\]  
तस्य तासु मतिं ज्ञात्वा धर्मात्मा वाक्यमब्रवीत् ॥ १८ ॥
</details>

<details><summary>व्याख्या</summary>

यज्ञाः प्रसिद्धाः ॥ ७-१८ ॥
</details>

<details open><summary>विश्वास-प्रस्तुतिः</summary>

ईदृशैस्त्वं समाचारैर्यशोर्यकुलनाशनैः ।  
धर्षणं ज्ञातिनां ज्ञात्वा स्वमतेन विचेष्टसे ॥ १९ ॥
</details>

<details><summary>मूलम्</summary>

ईदृशैस्त्वं समाचारैर्यशोर्यकुलनाशनैः ।  
धर्षणं ज्ञातिनां ज्ञात्वा स्वमतेन विचेष्टसे ॥ १९ ॥
</details>

<details><summary>व्याख्या</summary>

स्वमतेन स्वेच्छया । उल्लङ्घितशास्त्रमर्यादयेत्यर्थः ॥ १९ ॥
</details>

<details open><summary>विश्वास-प्रस्तुतिः</summary>

ज्ञातींस्तान्धर्षयित्वेमास्त्वयाऽऽनीता वराङ्गनाः ।  
त्वामतिक्रम्य मधुना राजकुम्भीनसी हुता ॥ २० ॥  
रावणस्त्वब्रवीद्वाक्यं नावगच्छामि किंन्विदम् ।  
कोयं यस्तु त्वयाख्यातो मधुरित्येव नामतः ॥ २१ ॥  
विभीषणस्तु संक्रुद्धो भ्रातरं वाक्यमब्रवीत् ।  
श्रूयतामस्य पापस्य कर्मणः फलमागतम् ॥ २२ ॥  
मातामहस्य यो भ्राता ज्येष्ठो भ्राता सुमालिनः ।  
माल्यवानिति विख्यातो वृद्धः प्राज्ञो निशाचरः ॥ २३ ॥
</details>

<details><summary>मूलम्</summary>

ज्ञातींस्तान्धर्षयित्वेमास्त्वयाऽऽनीता वराङ्गनाः ।  
त्वामतिक्रम्य मधुना राजकुम्भीनसी हुता ॥ २० ॥  
रावणस्त्वब्रवीद्वाक्यं नावगच्छामि किंन्विदम् ।  
कोयं यस्तु त्वयाख्यातो मधुरित्येव नामतः ॥ २१ ॥  
विभीषणस्तु संक्रुद्धो भ्रातरं वाक्यमब्रवीत् ।  
श्रूयतामस्य पापस्य कर्मणः फलमागतम् ॥ २२ ॥  
मातामहस्य यो भ्राता ज्येष्ठो भ्राता सुमालिनः ।  
माल्यवानिति विख्यातो वृद्धः प्राज्ञो निशाचरः ॥ २३ ॥
</details>

<details><summary>व्याख्या</summary>

ज्ञातीन् आनीतस्त्रीबन्धून् । अस्य कर्मणः परदारापहरणरूपपापस्य । फलमागतं स्वीयस्वसुर्बलान्मधुना हरणम् ॥ २०-२३ ॥
</details>

<details open><summary>विश्वास-प्रस्तुतिः</summary>

पिता ज्येष्ठो जनन्या नो ह्यस्माकं चार्यकोऽभवत् ।  
तस्य कुम्भीनसी नाम दुहितुर्दुहिताऽभवत् ॥ २४ ॥  
मातृष्वसुरथास्माकं सा च कन्याऽनलोद्भवा ।  
भवत्यस्माकमेवैषा भ्रातॄणां धर्मतः स्वसा ॥ २५ ॥
</details>

<details><summary>मूलम्</summary>

पिता ज्येष्ठो जनन्या नो ह्यस्माकं चार्यकोऽभवत् ।  
तस्य कुम्भीनसी नाम दुहितुर्दुहिताऽभवत् ॥ २४ ॥  
मातृष्वसुरथास्माकं सा च कन्याऽनलोद्भवा ।  
भवत्यस्माकमेवैषा भ्रातॄणां धर्मतः स्वसा ॥ २५ ॥
</details>

<details><summary>व्याख्या</summary>

अस्माकं जनन्याः सुमालिसुतायाः कैकस्याः ज्येष्ठा भगिनी काचिदस्ति । सा तु नाम्ना पुष्पोत्कचा । अपरा कुम्भीनसीति पूर्वमुक्ता । अस्माकं त्वार्यको माल्यवान् अस्माकं ज्येष्ठमातामहः । अस्माकं जनन्याश्च ज्येष्ठः पिता । तस्य माल्यवतः कुम्भीनसी नाम दुहितास्ति । अनलोद्भवा अनला माल्यवतः सुता तस्याः कन्या कुम्भीनसीत्यर्थः । अस्मन्मातामहस्य सुमालिनः द्वे पुत्र्यौ प्रसिद्धे । पुष्पोत्कचा कैकसी चेति । तयोर्ज्येष्ठः पिता माल्यवान् । तस्य पुत्री अनला । तस्याः कन्या कुम्भीनसी । सा अस्माकं स्वसा । ज्येष्ठमातामहपुत्र्याः पुत्रीत्वात् । अतएव धर्मतः स्वसेत्युक्ता ॥ २४-२५ ॥
</details>

<details open><summary>विश्वास-प्रस्तुतिः</summary>

सा हृता मधुना राजन्राक्षसेन बलीयसा ।  
यज्ञप्रवृत्ते पुत्रे तु मयि चान्तर्जलोषिते ॥ २६ ॥
</details>

<details><summary>मूलम्</summary>

सा हृता मधुना राजन्राक्षसेन बलीयसा ।  
यज्ञप्रवृत्ते पुत्रे तु मयि चान्तर्जलोषिते ॥ २६ ॥
</details>

यज्ञप्रमत्तः यज्ञेन प्रमत्तः । विस्मृतस्वगृहकृत्य इत्यर्थः । अन्तर्जलोषित इति तपोर्थमिति शेषः ॥ २६ ॥

**कुम्भकर्णे महाराज निद्रामनुभवत्यथ ।  
निहत्य राक्षसश्रेष्ठानमात्यानिह संमतान् ॥ २७ ॥**

इह गृहे । वर्तमानानिति शेषः । संमतान् सिद्धान् ॥ २७ ॥

**धर्षयित्वा हृता सा तु सुप्ताऽप्यन्तः पुरे तव ।  
श्रुत्वाऽपि तन्महाराज क्षान्तमेव हतो न सः ॥ २८ ॥**

श्रुत्वा चैवं मधुना स्वसृहरणं मत्वा अस्माकं क्षान्तमेव न तु मधुर्हतः ॥ २८ ॥

**यस्मादवश्यं दातव्या कन्या भर्त्रे हि भ्रातुभिः ।  
तदेतत्कर्मणो ह्यस्य फलं पापस्य दुर्मते ।  
अस्मिन्नेवाभिसंप्राप्तं लोके विदितमस्तु ते ॥ २९ ॥  
विभीषणवचः श्रुत्वा राक्षसेन्द्रः स रावणः ।  
दौरात्म्येनात्मनोद्धूतस्तप्ताम्भा इव सागरः ॥ ३० ॥  
ततोऽब्रवीद्दशग्रीवः क्रुद्धः संरक्तलोचनः ।  
कल्प्यतां मे रथः शीघ्रं शूराः सज्जीभवन्तु नः ॥ ३१ ॥  
भ्राता मे कुम्भकर्णश्च ये च मुख्या निशाचराः ।  
वाहनान्यधिरोहन्तु नानाप्रहरणायुधाः ॥ ३२ ॥**

भ्रातृभिः अस्माभिरित्यर्थः । तदिति । आहूय कल्याणपूर्वकं कन्यादानं विना बलात् कन्याग्रहणं अस्य पापस्य कर्मणः फलं । अस्मिन्नेव दृष्टान्ते अभिसंप्राप्तं अतः परमन्यत्रापि लोके विदितमस्तु ॥ २९-३२ ॥

**अद्य तं समरे हत्वा मधु रावणनिर्भयम् ।  
सुरलोकं गमिष्यामि युद्धाकाङ्क्षी सुहृद्वृतः ॥ ३३ ॥  
\[ ततो विजित्य त्रिदिवं वशे स्थाप्य पुरंदरम् ।  
निर्भयो विचरिष्यामि त्रैलोक्यैश्वर्यशोभितः ॥ ३४ ॥\]  
अक्षौहिणीसहस्राणि चत्वार्यग्र्याणि रक्षसाम् ।  
नानाप्रहरणान्याशु निर्ययुर्युद्धकाङ्क्षिणाम् ॥ ३५ ॥  
इन्द्रजित्त्वग्रजित्सैन्यात्सैनिकान्परिगृह्य च ।  
जगाम रावणो मध्ये कुम्भकर्णश्च पृष्ठतः ॥ ३६ ॥  
विभीषणश्च धर्मात्मा लङ्कायां धर्ममाचरत् ।  
शेषाः सर्वे महाभागा ययुर्मधुपुरं प्रति ॥ ३७ ॥  
खरैरुष्टैर्हयैर्दीप्तैः शिंशुमारैर्महोरगैः ।  
राक्षसाः प्रययुः सर्वे कृत्वाऽऽकाशं निरन्तरम् ॥ ३८ ॥  
दैत्याश्च शतशस्तत्र कृतवैराश्च दैवतैः ।  
रावणं प्रेक्ष्य गच्छन्तमन्वगच्छन्हि पृष्ठतः ॥ ३९ ॥  
स तु गत्वा मधुपुरं प्रविश्य च दशाननः ।  
न ददर्श मधु तत्र भगिनीं तत्र दृष्टवान् ॥ ४० ॥  
सा च प्रह्वाञ्जलिर्भूत्वा शिरसा चरणौ गता ।  
तस्य राक्षसराजस्य त्रस्ता कुम्भीनसी तदा ॥ ४१ ॥**

रावणान्निर्भयो रावणनिर्भयः ॥ ३३-४१ ॥

**तां समुत्थापयामास न भेतव्यमिति ब्रुवन् ।  
रावणो राक्षसश्रेष्ठः किं चापि करवाणि ते ॥ ४२ ॥  
साऽब्रवीद्यदि मे राजन्प्रसन्नस्त्वं महाभुज ।  
भर्तारं न ममेहाद्य हन्तुमर्हसि मानद ॥ ४३ ॥**

अन्यदपि तव प्रियमित्यर्थः ॥ ४२-४३ ॥

**न हीदृशं भयं किंचित्कुलस्त्रीणामिहोच्यते ।  
भयानामपि सर्वेषां वैधव्यं व्यसनं महत् ॥ ४४ ॥**

ईदृशं भयं भर्तृवधसंभवं भयमित्यर्थः ॥ ४४ ॥

**सत्यवाग्भव राजेन्द्र मामवेक्षस्व याचतीम् ।  
त्वयाऽप्युक्तं महाराज न भेतव्यमिति स्वयम् ॥ ४५ ॥  
रावणस्त्वब्रवीद्धृष्टः स्वसारं तत्र संस्थिताम् ।  
क्व चासौ तव भर्ता वै मम शीघ्रं निवेद्यताम् ॥ ४६ ॥  
सह तेन गमिष्यामि सुरलोकं जयावहे ।  
तव कारुण्यसौहार्दान्निवृत्तोस्मि मधोर्वधात् ॥ ४७ ॥  
इत्युक्ता सा समुत्थाप्य प्रसुप्तं तं निशाचरम् ।  
अब्रवीत्संग्रहृष्टेव राक्षसी सा पतिं वचः ॥ ४८ ॥  
एष प्राप्तो दशग्रीवो मम भ्राता महाबलः ।  
सुरलोकजयाकाङ्क्षी साहाय्ये त्वां वृणोति च ॥ ४९ ॥  
तदस्य त्वं सहायार्थं सबन्धुर्गच्छ राक्षस ।  
स्निग्धस्य भजमानस्य युक्तमर्थाय कल्पितम् ॥ ५० ॥  
तस्यास्तद्वचनं श्रुत्वा तथेत्याह मधुर्वचः ॥ ५१ ॥**

सत्यवाग् भवेति । न भेतव्यमिति वचनं सत्यं कुर्वित्यर्थः ॥ ४५-५१ ॥

**ददर्श राक्षसश्रेष्ठं यथान्याय्यमुपेत्य सः ।  
पूजयामास धर्मेण रावणं राक्षसाधिपम् ॥ ५२ ॥  
प्राप्य पूजां दशग्रीवो मधुवेश्मनि वीर्यवान् ।  
तत्र चैकां निशामुष्य गमनायोपचक्रमे ॥ ५३ ॥  
ततः कैलासमासाद्य शैलं वैश्रवणालयम् ।  
राक्षसेन्द्रो महेन्द्राभः सेनामुपनिवेशयत् ॥ ५४ ॥**

यथान्याय्यमिति अर्घ्याद्युपचारमित्यर्थः ॥ ५२-५४ ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चविंशः सर्गः ॥ २५ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चविंशः सर्गः ॥ २५ ॥**
