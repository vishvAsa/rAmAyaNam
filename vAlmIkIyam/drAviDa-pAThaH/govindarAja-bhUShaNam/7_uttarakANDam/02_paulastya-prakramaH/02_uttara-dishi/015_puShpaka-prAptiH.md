+++
title = "०१५ पुष्पक-प्राप्तिः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे पञ्चदशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे पञ्चदशः सर्गः
</details>

<details><summary>विषयाः</summary>

रावणेन कुबेर-प्रेषित--माणि-भद्र--नामक-यक्षेन्द्र-पराजयः ॥ १ ॥  
ततः कुबेरेण रावणं प्रति गर्हण-पूर्वकं मारीचादि-विद्रावणम् ॥ २ ॥  
रावणेन माया-युद्धेन कुबेर-पराभवन-पूर्वकं  
तदीय-पुष्पकापहरणेन कैलासाद् अवतरणम् ॥ ३ ॥
</details>

<details open><summary>विश्वास-प्रस्तुतिः</summary>

ततस्ता लक्ष्य वित्रस्तान्यक्षेन्द्रांच सहस्रशः ।  
धनाध्यक्षो महायक्षं माणिचारमथाब्रवीत् ॥ १ ॥  
रावणं जहि यक्षेन्द्र दुर्वृत्तं पापचेतसम् ।  
शरणं भव वीराणां यक्षाणां युद्धशालिनाम् ॥ २ ॥  
एवमुक्तो महाबाहुर्माणिभद्रः सुदुर्जयः ।  
वृतो यक्षसहस्रैस्तु चतुर्भिः समयोधयत् ॥ ३ ॥  
ते गदामुसलप्रासैः शक्तितोमरमुद्गरैः ।  
अभिघ्नन्तस्तदा यक्षा राक्षसान्समुपाद्रवन् ॥ ४ ॥  
कुर्वन्तस्तुमुलं युद्धं चरन्तः श्येनवल्लघु ।  
बाढं प्रयच्छन्नेच्छामि दीयतामिति भाषिणः ॥ ५ ॥  
ततो देवाः सगन्धर्वा ऋषयो ब्रह्मवादिनः ।  
दृष्ट्वा तत्तुमुलं युद्धं परं विस्मयमागमन् ॥ ६ ॥  
यक्षाणां तु प्रहस्तेन सहस्रं निहतं रणे ।  
महोदरेण चानिन्द्यं सहस्रमपरं हतम् ॥ ७ ॥  
क्रुद्धेन च तदा राजन्मारीचेन युयुत्सुना ।  
निमेषान्तरमात्रेण द्वे सहस्त्रे निपातिते ॥ ८ ॥  
क्व च यक्षार्जवं युद्धं क्व च मायावलाश्रयम् ।  
रक्षसां पुरुषव्याघ्र तेन तेऽभ्यधिका युधि ॥ ९ ॥  
धूम्राक्षेण समागम्य माणिभद्रो महारणे ।  
मुसलेनोरसि क्रोधात्ताडितो न च कम्पितः ॥ १० ॥  
ततो गदां समाविध्य माणिभद्रेण राक्षसः ।  
धूम्राक्षस्ताडितो मूर्ध्नि विह्वलः स पपात ह ॥ ११ ॥  
धुम्राक्षं ताडितं दृष्ट्वा पतितं शोणितोक्षितम् ।  
अभ्यधावत संग्रामे माणिभद्रं दशाननः ॥ १२ ॥  
तं क्रुद्धमभिधावन्तं माणिभद्रो दशाननम् ।  
शक्तिभिस्ताडयामास तिसृभिर्यक्षपुङ्गवः ॥ १३ ॥
</details>

<details><summary>मूलम्</summary>

ततस्ता लक्ष्य वित्रस्तान्यक्षेन्द्रांच सहस्रशः ।  
धनाध्यक्षो महायक्षं माणिचारमथाब्रवीत् ॥ १ ॥  
रावणं जहि यक्षेन्द्र दुर्वृत्तं पापचेतसम् ।  
शरणं भव वीराणां यक्षाणां युद्धशालिनाम् ॥ २ ॥  
एवमुक्तो महाबाहुर्माणिभद्रः सुदुर्जयः ।  
वृतो यक्षसहस्रैस्तु चतुर्भिः समयोधयत् ॥ ३ ॥  
ते गदामुसलप्रासैः शक्तितोमरमुद्गरैः ।  
अभिघ्नन्तस्तदा यक्षा राक्षसान्समुपाद्रवन् ॥ ४ ॥  
कुर्वन्तस्तुमुलं युद्धं चरन्तः श्येनवल्लघु ।  
बाढं प्रयच्छन्नेच्छामि दीयतामिति भाषिणः ॥ ५ ॥  
ततो देवाः सगन्धर्वा ऋषयो ब्रह्मवादिनः ।  
दृष्ट्वा तत्तुमुलं युद्धं परं विस्मयमागमन् ॥ ६ ॥  
यक्षाणां तु प्रहस्तेन सहस्रं निहतं रणे ।  
महोदरेण चानिन्द्यं सहस्रमपरं हतम् ॥ ७ ॥  
क्रुद्धेन च तदा राजन्मारीचेन युयुत्सुना ।  
निमेषान्तरमात्रेण द्वे सहस्त्रे निपातिते ॥ ८ ॥  
क्व च यक्षार्जवं युद्धं क्व च मायावलाश्रयम् ।  
रक्षसां पुरुषव्याघ्र तेन तेऽभ्यधिका युधि ॥ ९ ॥  
धूम्राक्षेण समागम्य माणिभद्रो महारणे ।  
मुसलेनोरसि क्रोधात्ताडितो न च कम्पितः ॥ १० ॥  
ततो गदां समाविध्य माणिभद्रेण राक्षसः ।  
धूम्राक्षस्ताडितो मूर्ध्नि विह्वलः स पपात ह ॥ ११ ॥  
धुम्राक्षं ताडितं दृष्ट्वा पतितं शोणितोक्षितम् ।  
अभ्यधावत संग्रामे माणिभद्रं दशाननः ॥ १२ ॥  
तं क्रुद्धमभिधावन्तं माणिभद्रो दशाननम् ।  
शक्तिभिस्ताडयामास तिसृभिर्यक्षपुङ्गवः ॥ १३ ॥
</details>

<details><summary>व्याख्या</summary>

माणिचारः माणिभद्रः ॥ १-१३ ॥
</details>

<details open><summary>विश्वास-प्रस्तुतिः</summary>

ताडितो माणिभद्रस्य मुकुटे प्राहरद्रणे ।  
तस्य तेन प्रहारेण मुकुटं पार्श्वमागतम् ॥ १४ ॥
</details>

<details><summary>मूलम्</summary>

ताडितो माणिभद्रस्य मुकुटे प्राहरद्रणे ।  
तस्य तेन प्रहारेण मुकुटं पार्श्वमागतम् ॥ १४ ॥
</details>

<details><summary>व्याख्या</summary>

ताडितः शक्तिताडितः । रावणः माणिभद्रं गदया मुकुटे प्राहरत् । तच्च मुकुटं प्रहारात्पार्श्वमागतम् ॥ १४ ॥
</details>

<details open><summary>विश्वास-प्रस्तुतिः</summary>

ततः संयुध्यमानेन विष्टब्धो न व्यकम्पत ।  
तदाप्रभृति यक्षोसौ पार्श्वमौलिरिति स्मृतः ॥ १५ ॥  
तस्मिंस्तु विमुखे यक्षे माणिभद्रे महात्मनि ।  
संनादः सुमहान्राजंस्तस्मिन् शैलेऽभ्यवर्तत ॥ १६ ॥
</details>

<details><summary>मूलम्</summary>

ततः संयुध्यमानेन विष्टब्धो न व्यकम्पत ।  
तदाप्रभृति यक्षोसौ पार्श्वमौलिरिति स्मृतः ॥ १५ ॥  
तस्मिंस्तु विमुखे यक्षे माणिभद्रे महात्मनि ।  
संनादः सुमहान्राजंस्तस्मिन् शैलेऽभ्यवर्तत ॥ १६ ॥
</details>

<details><summary>व्याख्या</summary>

संयुध्यमानेन माणिभद्रेण विष्टब्धो निरुद्धः न व्यकम्पत ॥ १५-१६ ॥
</details>

<details open><summary>विश्वास-प्रस्तुतिः</summary>

ततो दूरात्प्रददृशे धनाध्यक्षो गदाधरः ।  
शुक्रप्रोष्ठपदाभ्यां च पद्मशङ्खसमावृतः ॥ १७ ॥
</details>

<details><summary>मूलम्</summary>

ततो दूरात्प्रददृशे धनाध्यक्षो गदाधरः ।  
शुक्रप्रोष्ठपदाभ्यां च पद्मशङ्खसमावृतः ॥ १७ ॥
</details>

<details><summary>व्याख्या</summary>

शङ्खपद्मसमावृतः शङ्खपद्मनिध्यभिमानिदेवैः संवृतः । शुक्रप्रोष्ठपदाभ्यां च सह प्रददृशे । शुक्रप्रोष्ठपदौ मन्त्रिणौ ॥ १७ ॥
</details>

<details open><summary>विश्वास-प्रस्तुतिः</summary>

स दृष्ट्वा भ्रातरं संख्ये शापाद्विभ्रष्टगौरवम् ।  
उवाच वचनं धीमान्युक्तं पैतामहे कुले ॥ १८ ॥
</details>

<details><summary>मूलम्</summary>

स दृष्ट्वा भ्रातरं संख्ये शापाद्विभ्रष्टगौरवम् ।  
उवाच वचनं धीमान्युक्तं पैतामहे कुले ॥ १८ ॥
</details>

<details><summary>व्याख्या</summary>

शापात् पितृकृतदारुणत्वशापात् । विभ्रष्टगौरवः वन्दनादिप्रयोजकज्येष्ठगौरवरहितः । युक्तमिति । पैतामहे कुले उत्पचेरिति शेषः ॥ १८ ॥
</details>

<details open><summary>विश्वास-प्रस्तुतिः</summary>

यन्मया वार्यमाणस्त्वं नावगच्छसि दुर्मते ।  
पश्चादस्य फलं प्राप्य ज्ञास्यसे निरयं गतः ॥ १९ ॥  
यो हि मोहाद्विषं पीत्वा नावगच्छति दुर्मतिः ।  
स तस्य परिणामान्ते जानीते कर्मणः फलम् ॥ २० ॥
</details>

<details><summary>मूलम्</summary>

यन्मया वार्यमाणस्त्वं नावगच्छसि दुर्मते ।  
पश्चादस्य फलं प्राप्य ज्ञास्यसे निरयं गतः ॥ १९ ॥  
यो हि मोहाद्विषं पीत्वा नावगच्छति दुर्मतिः ।  
स तस्य परिणामान्ते जानीते कर्मणः फलम् ॥ २० ॥
</details>

<details><summary>व्याख्या</summary>

यदिति ॥ अस्य फलं कुलाचारस्य फलं परिपाकं प्राप्य ॥ १९-२० ॥
</details>

<details open><summary>विश्वास-प्रस्तुतिः</summary>

देवता नाभिनन्दन्ति धर्मयुक्तेन केनचित् ।  
येन त्वमीदृशं भावं नीतः सन्नावबुध्यते ॥ २१ ॥  
मातरं पितरं यो हि आचार्यं चावमन्यते ।  
स पश्यति फलं तस्य प्रेतराजवशं गतः ॥ २२ ॥
</details>

<details><summary>मूलम्</summary>

देवता नाभिनन्दन्ति धर्मयुक्तेन केनचित् ।  
येन त्वमीदृशं भावं नीतः सन्नावबुध्यते ॥ २१ ॥  
मातरं पितरं यो हि आचार्यं चावमन्यते ।  
स पश्यति फलं तस्य प्रेतराजवशं गतः ॥ २२ ॥
</details>

<details><summary>व्याख्या</summary>

धर्मयुक्तेन तव केनचिद्व्यापारेण त्वामिदानीं नाभिनन्दन्ति । धर्माभावात्त्वयि विमुखा भवन्तीत्यर्थः । येन देवतावैमुख्येन । त्वमीदृशं क्रूरं भावं नीतः सन्नावबुध्यसे ॥ २१-२२ ॥
</details>

<details open><summary>विश्वास-प्रस्तुतिः</summary>

अध्रुवे हि शरीरे यो न करोति तपोर्जनम् ।  
स पश्चात्तप्यते मुढो मृतो दृष्ट्वाऽऽत्मनो गतिम् ॥ २३ ॥  
धर्माद्राज्यं धनं सौख्यमधर्माद्दुःखमेव च ष  
तस्माद्धर्मं सुखार्थाय कुर्यात्पापं विसर्जयेत् ॥ २४ ॥  
पापस्य हि फलं दुःखं तद्भोक्तव्यमिहात्मना ।  
तस्मादात्मापघातार्थं मूढः पापं करिष्यति ॥ २५ ॥
</details>

<details><summary>मूलम्</summary>

अध्रुवे हि शरीरे यो न करोति तपोर्जनम् ।  
स पश्चात्तप्यते मुढो मृतो दृष्ट्वाऽऽत्मनो गतिम् ॥ २३ ॥  
धर्माद्राज्यं धनं सौख्यमधर्माद्दुःखमेव च ष  
तस्माद्धर्मं सुखार्थाय कुर्यात्पापं विसर्जयेत् ॥ २४ ॥  
पापस्य हि फलं दुःखं तद्भोक्तव्यमिहात्मना ।  
तस्मादात्मापघातार्थं मूढः पापं करिष्यति ॥ २५ ॥
</details>

<details><summary>व्याख्या</summary>

तपसः अर्जनं संपादनम् ॥ २३-२५ ॥
</details>

<details open><summary>विश्वास-प्रस्तुतिः</summary>

कस्यचिन्न हि दुर्बुद्धेश्छन्दतो जायते मतिः ।  
\[ दैवं चेष्टयते सर्वं हतो दैवेन हन्यति ॥ \]  
यादृशं कुरुते कर्म तादृशं फलमश्नुते ॥ २६ ॥  
बुद्धिरूपं फलं पुत्राञ्छौर्यं धीरत्वमेव च ।  
प्राप्नुवन्ति नरा लोके निर्जितं पुण्यकर्मभिः ॥ २७ ॥
</details>

<details><summary>मूलम्</summary>

कस्यचिन्न हि दुर्बुद्धेश्छन्दतो जायते मतिः ।  
\[ दैवं चेष्टयते सर्वं हतो दैवेन हन्यति ॥ \]  
यादृशं कुरुते कर्म तादृशं फलमश्नुते ॥ २६ ॥  
बुद्धिरूपं फलं पुत्राञ्छौर्यं धीरत्वमेव च ।  
प्राप्नुवन्ति नरा लोके निर्जितं पुण्यकर्मभिः ॥ २७ ॥
</details>

<details><summary>व्याख्या</summary>

दुर्बुद्धेर्बुद्धिरहितस्य कस्यापि पुरुषस्य । छन्दतः पितृमात्रादिसेवां विना स्वेच्छामात्रेण । धीर्मतिः शुभमतिर्न हि जायते ॥ २६-२७ ॥
</details>

<details open><summary>विश्वास-प्रस्तुतिः</summary>

एवं निरयगामी त्वं यस्य ते मतिरीदृशी ।  
न त्वां समभिभाषिष्ये सद्वृत्तेष्वेष निर्णयः ॥ २८ ॥
</details>

<details><summary>मूलम्</summary>

एवं निरयगामी त्वं यस्य ते मतिरीदृशी ।  
न त्वां समभिभाषिष्ये सद्वृत्तेष्वेष निर्णयः ॥ २८ ॥
</details>

<details><summary>व्याख्या</summary>

एवं क्रूरकर्मा त्वं निरयगामी भविष्यसि । यस्य ते ईदृशी मतिः तादृशं त्वां न समभिभाषिष्ये । दुर्वृत्तस्य विषये एष एव हि निर्णय इत्यर्थः ॥ २८ ॥
</details>

<details open><summary>विश्वास-प्रस्तुतिः</summary>

एवमुक्तास्ततस्तेन तस्यामात्याः समाहताः ।  
\[ दृष्ट्वाऽथ धनदं राम राक्षसाः सुमहाबलाः \] ।  
मारीचप्रमुखाः सर्वे विमुखा विप्रदुद्रुवुः ॥ २९ ॥  
ततस्तेन दशग्रीवो यक्षेन्द्रेण महात्मना ।  
गदयाऽभिहतो मूर्ध्नि न च स्थानात्प्रकम्पितः ॥ ३० ॥  
ततस्तौ राम निघ्नन्तौ तदाऽन्योन्यं महामृधे ।  
न विह्वलौ न च श्रान्तौ बभूवतुरमर्षणौ ॥ ३१ ॥  
आग्नेयमस्त्रं तस्मै स मुमोच धनदस्तदा ।  
राक्षसेन्द्रो वारुणेन तदस्त्रं प्रत्यवारयत् ॥ ३२ ॥
</details>

<details><summary>मूलम्</summary>

एवमुक्तास्ततस्तेन तस्यामात्याः समाहताः ।  
\[ दृष्ट्वाऽथ धनदं राम राक्षसाः सुमहाबलाः \] ।  
मारीचप्रमुखाः सर्वे विमुखा विप्रदुद्रुवुः ॥ २९ ॥  
ततस्तेन दशग्रीवो यक्षेन्द्रेण महात्मना ।  
गदयाऽभिहतो मूर्ध्नि न च स्थानात्प्रकम्पितः ॥ ३० ॥  
ततस्तौ राम निघ्नन्तौ तदाऽन्योन्यं महामृधे ।  
न विह्वलौ न च श्रान्तौ बभूवतुरमर्षणौ ॥ ३१ ॥  
आग्नेयमस्त्रं तस्मै स मुमोच धनदस्तदा ।  
राक्षसेन्द्रो वारुणेन तदस्त्रं प्रत्यवारयत् ॥ ३२ ॥
</details>

<details><summary>व्याख्या</summary>

रावणवद्यूयमप्यसंभाष्या इत्युक्ता इत्यर्थः । समाहताः धनदेन ताडिताः ॥ २९-३२ ॥
</details>

<details open><summary>विश्वास-प्रस्तुतिः</summary>

ततो मायां प्रविष्टोसौ राक्षसीं राक्षसेश्वरः ।  
रूपाणां शतसाहस्रं विनाशाय चकार च ॥ ३३ ॥  
व्याघ्रो वराहो जीमूतः पर्वतः सागरो द्रुमः ।  
यक्षो दैत्यस्वरूपी च सोदृश्यत दशाननः ॥ ३४ ॥  
बहूनि च करोति स्म दृश्यन्ते न त्वसौ ततः ॥ ३५ ॥  
प्रतिगृह्य ततो राम महदस्त्रं दशाननः ।  
जघान मूर्ध्नि धनदं व्याविध्य महतीं गदाम् ॥ ३६ ॥  
एवं स तेनाभिहतो विह्वलः शोणितोक्षितः ।  
कृत्तमूल इवाशोको निपपात धनाधिपः ॥ ३७ ॥  
ततः पद्मादिभिस्तत्र निधिभिः स तदावृतः ।  
धनदोच्छ्वासितस्तैस्तु वनमानीय नन्दनम् ॥ ३८ ॥
</details>

<details><summary>मूलम्</summary>

ततो मायां प्रविष्टोसौ राक्षसीं राक्षसेश्वरः ।  
रूपाणां शतसाहस्रं विनाशाय चकार च ॥ ३३ ॥  
व्याघ्रो वराहो जीमूतः पर्वतः सागरो द्रुमः ।  
यक्षो दैत्यस्वरूपी च सोदृश्यत दशाननः ॥ ३४ ॥  
बहूनि च करोति स्म दृश्यन्ते न त्वसौ ततः ॥ ३५ ॥  
प्रतिगृह्य ततो राम महदस्त्रं दशाननः ।  
जघान मूर्ध्नि धनदं व्याविध्य महतीं गदाम् ॥ ३६ ॥  
एवं स तेनाभिहतो विह्वलः शोणितोक्षितः ।  
कृत्तमूल इवाशोको निपपात धनाधिपः ॥ ३७ ॥  
ततः पद्मादिभिस्तत्र निधिभिः स तदावृतः ।  
धनदोच्छ्वासितस्तैस्तु वनमानीय नन्दनम् ॥ ३८ ॥
</details>

<details><summary>व्याख्या</summary>

मायां प्रविष्टः अदृश्यत्वं प्राप्त इत्यर्थः । निधिभिर्देवताभिः । धनदोच्छ्वासित इति संधिरार्षः ॥ ३३-३८ ॥
</details>

<details open><summary>विश्वास-प्रस्तुतिः</summary>

निर्जित्य राक्षसेन्द्रस्तं धनदं हृष्टमानसः ।  
पुष्पकं तस्य जग्राह विमानं जयलक्षणम् ॥ ३९ ॥  
काञ्चनस्तम्भसंवीतं वैडूर्यमणितोरणम् ।  
मुक्ताजालप्रतिच्छन्नं संर्वकामफलप्रदम् ॥ ४० ॥  
मनोजवं कामगमं कामरूपं विहङ्गमम् ।  
मणिकाञ्चनसोपानं तप्तकाञ्चनवेदिकम् ॥ ४१ ॥  
देवोपवाह्यमक्षय्यं सदा दृष्टिमनःसुखम् ।  
बह्वाश्चर्यं भक्तिचित्रं ब्रह्मणा परिनिर्मितम् ॥ ४२ ॥  
निर्मितं सर्वकामैस्तु मनोहरमनुत्तमम् ।  
न तु शीतं न चोष्णं च सर्वर्तुसुखदं शुभम् ॥ ४३ ॥  
स तं राजा समारुह्य कामगं वीर्यनिर्जितम् ।  
जितं त्रिभुवनं मेने दर्पोत्सेकात्सुदुर्मतिः ॥ ४४ ॥  
जित्वा वैश्रवणं देवं कैलासात्समवातरत् ॥ ४५ ॥  
स्वतेजसा विपुलमवाप्य तं जयं प्रतापवान्विमलकिरीटहारवान् ।  
रराज वै परमविमानमास्थितो निशाचरः सदसि गतो यथाऽनलः ॥ ४६ ॥
</details>

<details><summary>मूलम्</summary>

निर्जित्य राक्षसेन्द्रस्तं धनदं हृष्टमानसः ।  
पुष्पकं तस्य जग्राह विमानं जयलक्षणम् ॥ ३९ ॥  
काञ्चनस्तम्भसंवीतं वैडूर्यमणितोरणम् ।  
मुक्ताजालप्रतिच्छन्नं संर्वकामफलप्रदम् ॥ ४० ॥  
मनोजवं कामगमं कामरूपं विहङ्गमम् ।  
मणिकाञ्चनसोपानं तप्तकाञ्चनवेदिकम् ॥ ४१ ॥  
देवोपवाह्यमक्षय्यं सदा दृष्टिमनःसुखम् ।  
बह्वाश्चर्यं भक्तिचित्रं ब्रह्मणा परिनिर्मितम् ॥ ४२ ॥  
निर्मितं सर्वकामैस्तु मनोहरमनुत्तमम् ।  
न तु शीतं न चोष्णं च सर्वर्तुसुखदं शुभम् ॥ ४३ ॥  
स तं राजा समारुह्य कामगं वीर्यनिर्जितम् ।  
जितं त्रिभुवनं मेने दर्पोत्सेकात्सुदुर्मतिः ॥ ४४ ॥  
जित्वा वैश्रवणं देवं कैलासात्समवातरत् ॥ ४५ ॥  
स्वतेजसा विपुलमवाप्य तं जयं प्रतापवान्विमलकिरीटहारवान् ।  
रराज वै परमविमानमास्थितो निशाचरः सदसि गतो यथाऽनलः ॥ ४६ ॥
</details>

<details><summary>व्याख्या</summary>

जयलक्षणं जयचिह्नं । ख्यापयन्तीति शेषः ॥ ३९-४६ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चदशः सर्गः ॥ १५ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चदशः सर्गः ॥ १५ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चदशः सर्गः ॥ १५ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चदशः सर्गः ॥ १५ ॥
</details>

