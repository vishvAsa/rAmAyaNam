+++
title = "०१६ कैलास-चालन-यत्नः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे षोडशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे षोडशः सर्गः
</details>

<details><summary>विषयाः</summary>

कैलासाद् अवतीर्य  
मध्ये-स्कन्द-वनं गते रावणे  
रुद्राज्ञया रुद्ध-संचारे सति पुष्पके  
तत्-कारणं बहुधा तर्कयति सति  
तं प्रति नन्दिकेश्वरेण तस्य शंकर-क्रीडा-स्थानत्वोक्त्या  
गमन-प्रतिरोधनम् ॥ १ ॥  

तत्र रावणे नन्दिकेश्वरं प्रति  
वानर-मुख इति सावज्ञम् अपहसति सति  
तं प्रति नन्दिना  
वानरैः पराभव-संभव-कारक-शापदानम् ॥ २ ॥  

रावणेन विमान-स्तंभन-ज--रोषान्  
निज-भुजानाम् अधःप्रसारणेन कैलास-चालनम् ॥ ३ ॥  
हरेण पादाङ्गुष्ठेन शैलावष्टंभे  
अधस्-सक्त-बाहुना दशाननेन  
वर्ष-सहस्रं-महा-रावम् **आक्रोशनम्** ॥ ४ ॥  
मन्त्रि-बोधनाद्  
रावणेन स्तुत्या प्रसादितेन रुद्रेण  
तस्मै रावण-नाम-दान-पूर्वकं  
तदीप्सित-वर-प्रदानम् ॥ ५ ॥
</details>

<details open><summary>विश्वास-प्रस्तुतिः</summary>

स जित्वा धनदं राम भ्रातरं राक्षसाधिपः ।  
महासेनप्रसूतिं तद्ययौ शरवणं महत् ॥ १ ॥  
अथापश्यद्दशग्रीवो रौक्मं शरवणं महत् ।  
गभस्तिजालसंवीतं द्वितीयमिव भास्करम् ॥ २ ॥
</details>

<details><summary>मूलम्</summary>

स जित्वा धनदं राम भ्रातरं राक्षसाधिपः ।  
महासेनप्रसूतिं तद्ययौ शरवणं महत् ॥ १ ॥  
अथापश्यद्दशग्रीवो रौक्मं शरवणं महत् ।  
गभस्तिजालसंवीतं द्वितीयमिव भास्करम् ॥ २ ॥
</details>

<details><summary>व्याख्या</summary>

महासेनप्रसूतिं स्कन्दप्रसूतिस्थानं । अपश्यदित्यादि पूर्वसर्गान्तोक्तसंक्षेपप्रपञ्चनम् ॥ १-२ ॥
</details>

<details open><summary>विश्वास-प्रस्तुतिः</summary>

स पर्वतं समारुह्य कंचिद्रम्यवनान्तरम् ।  
अपश्यत्पुष्पकं तत्र राम विष्टम्भितं तदा ॥ ३ ॥  
विष्टब्धं पुष्पकं दृष्ट्वा ह्यगमं कामगं कृतम् ।  
अचिन्तयद्राक्षसेन्द्रः सचिवैस्तैः समावृतः ॥ ४ ॥
</details>

<details><summary>मूलम्</summary>

स पर्वतं समारुह्य कंचिद्रम्यवनान्तरम् ।  
अपश्यत्पुष्पकं तत्र राम विष्टम्भितं तदा ॥ ३ ॥  
विष्टब्धं पुष्पकं दृष्ट्वा ह्यगमं कामगं कृतम् ।  
अचिन्तयद्राक्षसेन्द्रः सचिवैस्तैः समावृतः ॥ ४ ॥
</details>

<details><summary>व्याख्या</summary>

विष्टम्भितं रुद्राज्ञयारुद्धसंचारं । कामगं पुष्पकं अगममिति राक्षसश्चिन्तयामासेत्यन्वयः ॥ ३-४ ॥
</details>

<details open><summary>विश्वास-प्रस्तुतिः</summary>

किन्निमित्तं चेच्छया मे नेदं गच्छति पुष्पकम् ।  
पर्वतस्योपरिष्ठस्य कर्मेदं कस्यचिद्भवेत् ॥ ५ ॥  
ततोऽब्रवीत्तदा राम मारीचो बुद्धिकोविदः ।  
नेदं निष्कारणं राजन्पुष्पकं यन्न गच्छति ॥ ६ ॥  
\[ शिखरस्थं गिरिस्थस्य कर्म कस्येदमद्भुतम् ।  
निश्चितं राजराजेन पुष्पकं विनिवारितम् \] ॥ ७ ॥  
अथवा पुष्पकमिदं धनदान्नान्यवाहनम् ।  
अतो निष्पन्दमभवद्धनाध्यक्षविनाकृतम् ॥ ८ ॥  
इति वाक्यान्तरे तस्य करालः कृष्णपिङ्गलः ।  
वामनो विकटो मुण्डी नन्दी प्रह्वभुजो बली ॥ ९ ॥  
ततः पार्श्वमुपागम्य भवस्थानुचरोऽब्रवीत् ।  
नन्दीश्वरो वचश्चेदं राक्षसेन्द्रमशङ्कितः ॥ १० ॥  
निवर्तस्व दशग्रीव शैले क्रीडति शंकरः ॥ ११ ॥  
सुपर्णनागयक्षाणां देवगन्धर्वरक्षसाम् ।  
सर्वेषामेव भूवानामगम्यः पर्वतः कृतः ।  
तन्निवर्तस्व दुर्बुद्धे मा विनाशमवाप्स्यसि ॥ १२ ॥  
इति नन्दिवचः श्रुत्वा क्रोधात्कम्पितकुण्डलः ।  
रोषात्तु ताम्रनयनः पुष्पकादवरुह्य सः ।  
कोयं शंकर इत्युक्त्वा शैलमूलमुपागतः ॥ १३ ॥  
सोपश्यन्नन्दिनं तत्र देवस्थादूरतः स्थितम् ।  
दीप्तं शूलमवष्टभ्य द्वितीयमिव शंकरम् ॥ १४ ॥  
तं दृष्ट्वा वानरमुखमवज्ञाय स राक्षसः ।  
प्रहासं मुमुचे तत्र सतोय इव तोयदः ॥ १५ ॥  
तं क्रुद्ध भगवान्नन्दी शंकरस्यापरा तनुः ।  
अब्रवीत्तत्र तद्रक्षो दशाननमुपस्थितम् ॥ १६ ॥  
\[ यस्माद्वानरमूर्तिं मां दृष्ट्वा राक्षस दुर्मते ।  
मौर्ख्याचमवजानीषे परिहासं च मुञ्चसि ॥ १७ ॥ \]  
यस्माद्वानररूपं मामवज्ञाय दशानन ।  
अशनीपातसंकाशमुपहासं प्रमुक्तवान् ॥ १८ ॥  
तस्मान्मद्रूपसंपन्ना मदीर्यसमतेजसः ।  
उत्पत्स्यन्ति वधार्थं हि कुलस्य तव वानराः ॥ १९ ॥  
नखदंष्ट्रायुधाः क्रूरा मनःसंपातरंहसः ।  
युद्धोन्मत्ता बलोद्रिक्ताः शैला इव विसर्पिणः ॥ २० ॥  
ते तव प्रबलं दर्पमुत्सेधं च पृथग्विधम् ।  
व्यपनेष्यन्ति संभूय सहामात्यसुतस्य च ॥ २१ ॥  
किंत्विदानीं मया शैक्यं हन्तुं त्वां हे निशाचर ।  
न हन्तव्यो हतस्त्वं हि पूर्वमेव स्वकर्मभिः ॥ २२ ॥  
इत्युदीरितवाक्ये तु देवे तस्मिन्महात्मनि ।  
देवदुन्दुभयो नेदुः पुष्पवृष्टिश्च खाच्युता ॥ २३ ॥  
अचिन्तयित्वा स तदा नन्दिवाक्यं महाबलः ।  
पर्वतं तु समासाद्य वाक्यमाह दशाननः ॥ २४ ॥
</details>

<details><summary>मूलम्</summary>

किन्निमित्तं चेच्छया मे नेदं गच्छति पुष्पकम् ।  
पर्वतस्योपरिष्ठस्य कर्मेदं कस्यचिद्भवेत् ॥ ५ ॥  
ततोऽब्रवीत्तदा राम मारीचो बुद्धिकोविदः ।  
नेदं निष्कारणं राजन्पुष्पकं यन्न गच्छति ॥ ६ ॥  
\[ शिखरस्थं गिरिस्थस्य कर्म कस्येदमद्भुतम् ।  
निश्चितं राजराजेन पुष्पकं विनिवारितम् \] ॥ ७ ॥  
अथवा पुष्पकमिदं धनदान्नान्यवाहनम् ।  
अतो निष्पन्दमभवद्धनाध्यक्षविनाकृतम् ॥ ८ ॥  
इति वाक्यान्तरे तस्य करालः कृष्णपिङ्गलः ।  
वामनो विकटो मुण्डी नन्दी प्रह्वभुजो बली ॥ ९ ॥  
ततः पार्श्वमुपागम्य भवस्थानुचरोऽब्रवीत् ।  
नन्दीश्वरो वचश्चेदं राक्षसेन्द्रमशङ्कितः ॥ १० ॥  
निवर्तस्व दशग्रीव शैले क्रीडति शंकरः ॥ ११ ॥  
सुपर्णनागयक्षाणां देवगन्धर्वरक्षसाम् ।  
सर्वेषामेव भूवानामगम्यः पर्वतः कृतः ।  
तन्निवर्तस्व दुर्बुद्धे मा विनाशमवाप्स्यसि ॥ १२ ॥  
इति नन्दिवचः श्रुत्वा क्रोधात्कम्पितकुण्डलः ।  
रोषात्तु ताम्रनयनः पुष्पकादवरुह्य सः ।  
कोयं शंकर इत्युक्त्वा शैलमूलमुपागतः ॥ १३ ॥  
सोपश्यन्नन्दिनं तत्र देवस्थादूरतः स्थितम् ।  
दीप्तं शूलमवष्टभ्य द्वितीयमिव शंकरम् ॥ १४ ॥  
तं दृष्ट्वा वानरमुखमवज्ञाय स राक्षसः ।  
प्रहासं मुमुचे तत्र सतोय इव तोयदः ॥ १५ ॥  
तं क्रुद्ध भगवान्नन्दी शंकरस्यापरा तनुः ।  
अब्रवीत्तत्र तद्रक्षो दशाननमुपस्थितम् ॥ १६ ॥  
\[ यस्माद्वानरमूर्तिं मां दृष्ट्वा राक्षस दुर्मते ।  
मौर्ख्याचमवजानीषे परिहासं च मुञ्चसि ॥ १७ ॥ \]  
यस्माद्वानररूपं मामवज्ञाय दशानन ।  
अशनीपातसंकाशमुपहासं प्रमुक्तवान् ॥ १८ ॥  
तस्मान्मद्रूपसंपन्ना मदीर्यसमतेजसः ।  
उत्पत्स्यन्ति वधार्थं हि कुलस्य तव वानराः ॥ १९ ॥  
नखदंष्ट्रायुधाः क्रूरा मनःसंपातरंहसः ।  
युद्धोन्मत्ता बलोद्रिक्ताः शैला इव विसर्पिणः ॥ २० ॥  
ते तव प्रबलं दर्पमुत्सेधं च पृथग्विधम् ।  
व्यपनेष्यन्ति संभूय सहामात्यसुतस्य च ॥ २१ ॥  
किंत्विदानीं मया शैक्यं हन्तुं त्वां हे निशाचर ।  
न हन्तव्यो हतस्त्वं हि पूर्वमेव स्वकर्मभिः ॥ २२ ॥  
इत्युदीरितवाक्ये तु देवे तस्मिन्महात्मनि ।  
देवदुन्दुभयो नेदुः पुष्पवृष्टिश्च खाच्युता ॥ २३ ॥  
अचिन्तयित्वा स तदा नन्दिवाक्यं महाबलः ।  
पर्वतं तु समासाद्य वाक्यमाह दशाननः ॥ २४ ॥
</details>

<details><summary>व्याख्या</summary>

कस्य कस्य पुरुषस्य । इदं कर्म भवेत् ॥ ५-२४ ॥
</details>

<details open><summary>विश्वास-प्रस्तुतिः</summary>

पुष्पकस्य गतिश्छिन्ना यत्कृते मम गच्छतः ।  
तमिमं शैलमुन्मूलं करोमि तव गोपते ॥ २५ ॥  
केन प्रभावन भवो नित्यं क्रीडति राजवत् ।  
विज्ञातव्यं न जानीते भयस्थानमुपस्थितम् ॥ २६ ॥  
एवमुक्त्वा ततो राम भुजान्विक्षिप्य पर्वते ।  
तोलयामास तं शैलं स शैलः समकम्पत ॥ २७ ॥  
चालनात्पर्वतस्यैव गणा देवस्य कम्पिताः ।  
चचाल पार्वती चापि तदाश्लिष्टा महेश्वरम् ॥ २८ ॥  
ततो राम महादेवो देवानां प्रवरो हरः ।  
पादाङ्गुष्ठेन तं शैलं पीडयामास लीलया ॥ २९ ॥
</details>

<details><summary>मूलम्</summary>

पुष्पकस्य गतिश्छिन्ना यत्कृते मम गच्छतः ।  
तमिमं शैलमुन्मूलं करोमि तव गोपते ॥ २५ ॥  
केन प्रभावन भवो नित्यं क्रीडति राजवत् ।  
विज्ञातव्यं न जानीते भयस्थानमुपस्थितम् ॥ २६ ॥  
एवमुक्त्वा ततो राम भुजान्विक्षिप्य पर्वते ।  
तोलयामास तं शैलं स शैलः समकम्पत ॥ २७ ॥  
चालनात्पर्वतस्यैव गणा देवस्य कम्पिताः ।  
चचाल पार्वती चापि तदाश्लिष्टा महेश्वरम् ॥ २८ ॥  
ततो राम महादेवो देवानां प्रवरो हरः ।  
पादाङ्गुष्ठेन तं शैलं पीडयामास लीलया ॥ २९ ॥
</details>

<details><summary>व्याख्या</summary>

गोपते हे वृषभपते रुद्र ॥ २५-२९ ॥
</details>

<details open><summary>विश्वास-प्रस्तुतिः</summary>

पीडितास्तु ततस्तस्य शैलस्याधोगता भुजाः ।  
विस्मिताश्चाभवंस्तत्र सचिवास्तस्य रक्षसः ॥ ३० ॥  
रक्षसा तेन रोषाच्च भुजानां पीडनात्तदा ।  
मुक्तो विरावः सहसा त्रैलोक्यं येन कम्पितम् ॥ ३१ ॥  
\[मानुषाः शब्दवित्रस्ता मेनिरे लोकसंक्षयम् ।  
देवताश्चापि संक्षुब्धाश्चलिताः स्वेषु वर्त्मसु ॥ ३२ ॥  
विस्फोटिताश्च गिरयो नागा गर्जन्ति चासकृत् ।  
निश्चेष्टाः सत्ववन्तोपि नदन्ति बहुशस्तदा ॥ ३३ ॥  
समुद्राश्चुक्षुभुस्तत्र प्रचकंपे वसुंधरा ।  
राम नागाः सगन्धर्वाः स्तब्धाक्षास्तत्र तत्रसुः ॥ ३४ ॥ \]  
मेनिरे वज्रनिष्पेषं तस्यामात्या युगक्षये ।  
तदा वर्त्मस्थचलिता देवा इन्द्रपुरोगमाः ॥ ३५ ॥  
समुद्राश्चापि संक्षुब्धाश्चलिताश्चापि पर्वताः ।  
यक्षा विद्याधराः सिद्धाः किमेतदिति चाब्रुवन् ॥ ३६ ॥  
अथ ते मन्त्रिणस्तस्य विक्रोशन्तमथाब्रुवन् ।  
तोषयस्व महादेवं नीलकण्ठमुमापतिम् ॥ ३७ ॥  
तमृते शरणं नान्यं पश्यामोत्र दशानन ।  
स्तुतिभिः प्रणतो भूत्वा तमेव शरणं व्रज ।  
कृपालुः शंकरस्तुष्टः प्रसादं ते विधास्यति ॥ ३८ ॥  
एवमुक्तस्तदाऽमात्यैस्तुष्टाव वृषभध्वजम् ।  
सामभिर्विविधैः स्तोत्रैः प्रणम्य स दशाननः ॥ ३९ ॥  
\[ कालो महान्नरश्रेष्ठ रुवतो रक्षसो गतः । \]  
संवत्सरसहस्रं तु रुदतो रक्षसो गतम् ॥ ४० ॥  
ततः प्रीतो महादेवः शैलाग्रे विष्ठितः प्रभुः ।  
मुक्त्वा चास्य भुजान् राम  
प्राह वाक्यं दशाननम् ॥ ४१ ॥  
प्रीतोस्मि तव वीर्यस्य  
शौण्डीर्याच्च दशानन ।  
शैलाक्रान्तेन यो मुक्तस्  
त्वया रावः सुदारुणः ॥ ४२ ॥  
यस्माल् लोकत्रयं चैतद्  
रावितं भयमागतम् ।  
तस्मात् त्वं रावणो नाम  
नाम्ना राजन् भविष्यसि ॥ ४३ ॥  
देवता मानुषा यक्षा  
ये चान्ये जगतीतले ।  
एवं त्वाम् अभिधास्यन्ति  
रावणं लोकरावणम् ॥ ४४ ॥
</details>

<details><summary>मूलम्</summary>

पीडितास्तु ततस्तस्य शैलस्याधोगता भुजाः ।  
विस्मिताश्चाभवंस्तत्र सचिवास्तस्य रक्षसः ॥ ३० ॥  
रक्षसा तेन रोषाच्च भुजानां पीडनात्तदा ।  
मुक्तो विरावः सहसा त्रैलोक्यं येन कम्पितम् ॥ ३१ ॥  
\[मानुषाः शब्दवित्रस्ता मेनिरे लोकसंक्षयम् ।  
देवताश्चापि संक्षुब्धाश्चलिताः स्वेषु वर्त्मसु ॥ ३२ ॥  
विस्फोटिताश्च गिरयो नागा गर्जन्ति चासकृत् ।  
निश्चेष्टाः सत्ववन्तोपि नदन्ति बहुशस्तदा ॥ ३३ ॥  
समुद्राश्चुक्षुभुस्तत्र प्रचकंपे वसुंधरा ।  
राम नागाः सगन्धर्वाः स्तब्धाक्षास्तत्र तत्रसुः ॥ ३४ ॥ \]  
मेनिरे वज्रनिष्पेषं तस्यामात्या युगक्षये ।  
तदा वर्त्मस्थचलिता देवा इन्द्रपुरोगमाः ॥ ३५ ॥  
समुद्राश्चापि संक्षुब्धाश्चलिताश्चापि पर्वताः ।  
यक्षा विद्याधराः सिद्धाः किमेतदिति चाब्रुवन् ॥ ३६ ॥  
अथ ते मन्त्रिणस्तस्य विक्रोशन्तमथाब्रुवन् ।  
तोषयस्व महादेवं नीलकण्ठमुमापतिम् ॥ ३७ ॥  
तमृते शरणं नान्यं पश्यामोत्र दशानन ।  
स्तुतिभिः प्रणतो भूत्वा तमेव शरणं व्रज ।  
कृपालुः शंकरस्तुष्टः प्रसादं ते विधास्यति ॥ ३८ ॥  
एवमुक्तस्तदाऽमात्यैस्तुष्टाव वृषभध्वजम् ।  
सामभिर्विविधैः स्तोत्रैः प्रणम्य स दशाननः ॥ ३९ ॥  
\[ कालो महान्नरश्रेष्ठ रुवतो रक्षसो गतः । \]  
संवत्सरसहस्रं तु रुदतो रक्षसो गतम् ॥ ४० ॥  
ततः प्रीतो महादेवः शैलाग्रे विष्ठितः प्रभुः ।  
मुक्त्वा चास्य भुजान्राम ग्राह वाक्यं दशाननम् ॥ ४१ ॥  
प्रीतोस्मि तव वीर्यस्य शौण्डीर्याच्च दशानन ।  
शैलाक्रान्तेन यो मुक्तस्त्वया रावः सुदारुणः ॥ ४२ ॥  
यस्माल्लोकत्रयं चैतद्रावितं भयमागतम् ।  
तस्मात्वं रावणो नाम नाम्ना राजन्भविष्यसि ॥ ४३ ॥  
देवता मानुषा यक्षा ये चान्ये जगतीतले ।  
एवं त्वामभिधास्यन्ति रावणं लोकरावणम् ॥ ४४ ॥
</details>

<details><summary>व्याख्या</summary>

अधोगताः पर्वतस्याधोभागगताः । भुजाः पीडिता आसन् ॥ ३०-४४ ॥
</details>

<details open><summary>विश्वास-प्रस्तुतिः</summary>

गच्छ पौलस्त्य विस्रब्धं  
पथा येन त्वमिच्छसि ।  
मया चैवाभ्यनुज्ञातो  
राक्षसाधिप गम्यताम् ॥ ४५ ॥  
एवमुक्तस्तु लङ्केशः  
शंभुना स्वयम् अब्रवीत् ।  
प्रीतो यदि महादेव  
वरं मे देहि याचतः ॥ ४६ ॥  
अवध्यत्वं मया प्राप्तं  
देव-गन्धर्व-दानवैः ।  
राक्षसैर् गुह्यकैर् नागैर्  
ये चान्ये बलवत्तराः ॥ ४७ ॥
</details>

<details><summary>मूलम्</summary>

गच्छ पौलस्त्य विस्रब्धं पथा येन त्वमिच्छसि ।  
मया चैवाभ्यनुज्ञातो राक्षसाधिप गम्यताम् ॥ ४५ ॥  
एवमुक्तस्तु लङ्केशः शंभुना स्वयमब्रवीत् ।  
प्रीतो यदि महादेव वरं मे देहि याचतः ॥ ४६ ॥  
अवध्यत्वं मया प्राप्तं देवगन्धर्वदानवैः ।  
राक्षसैर्गुह्यकैर्नागैर्ये चान्ये बलवत्तराः ॥ ४७ ॥
</details>

<details><summary>व्याख्या</summary>

मया त्वमभ्यनुज्ञातः । पुष्पकेण गमनायेति शेषः ॥ ४५-४७ ॥
</details>

<details open><summary>विश्वास-प्रस्तुतिः</summary>

मानुषान् न गणे देव  
स्वल्पास्ते मम संमताः ।  
दीर्घम् आयुश्च मे प्राप्तं  
ब्रह्मणस् त्रिपुरान्तक ।  
वाञ्छितं चायुषः शेषं  
शस्त्रं त्वं च प्रयच्छ मे ॥ ४८ ॥
</details>

<details><summary>मूलम्</summary>

मानुषान्न गणे देव स्वल्पास्ते मम संमताः ।  
दीर्घमायुश्च मे प्राप्तं ब्रह्मणस्त्रिपुरान्तक ।  
वाञ्छितं चायुषः शेषं शस्त्रं त्वं च प्रयच्छ मे ॥ ४८ ॥
</details>

<details><summary>व्याख्या</summary>

न गणे न गणयामि । ब्रह्मदत्तदीर्घायुष्याद्यो भागोगतस्तस्माच्छेषमवशिष्टं वाञ्छितं इदानीमेव दुष्कर्मणा केनाप्यविनष्टं संप्रयच्छ ॥ ४८ ॥
</details>

<details open><summary>विश्वास-प्रस्तुतिः</summary>

एवम् उक्तस् ततस् तेन  
रावणेन स शंकरः ।  
ददौ खड्गं महादीप्तं  
चन्द्रहासम् इति श्रुतम् ।  
आयुषश् चावशेषं च  
स्थित्वा भूतपतिस्तदा ॥ ४९ ॥
</details>

<details><summary>मूलम्</summary>

एवमुक्तस्ततस्तेन रावणेन स शंकरः ।  
ददौ खड्गं महादीप्तं चन्द्रहासमिति श्रुतम् ।  
आयुषश्चावशेषं च स्थित्वा भूतपतिस्तदा ॥ ४९ ॥
</details>

<details><summary>व्याख्या</summary>

आयुषश्चेति । ब्रह्मा दीर्घायुष्यंतावद्दत्तवान् तत्रास्यापमृत्यवो देवतादिभ्यः प्राप्ताः परिहृता भवन्तु । रामेण वध इति स्थित्वा मत्वेत्यर्थः ॥ ४९ ॥
</details>

<details open><summary>विश्वास-प्रस्तुतिः</summary>

दत्वोवाच ततः शंभुर्  
नावज्ञेयम् इदं त्वया ।  
अवज्ञातं यदि हि ते  
माम् एवैष्यत्य् असंशयः ॥ ५० ॥  
एवं महेश्वरेणैव  
कृतनामा स रावणः ।  
अभिवाद्य महादेवम्  
आरुरोहाथ पुष्पकम् ॥ ५१ ॥  
ततो महीतले राम  
परिचक्राम रावणः ।  
क्षत्रियान्सुमहावीर्यान्  
बाधमान इतस्ततः ॥ ५२ ॥  
केचित् तेजस्विनः शूराः  
क्षत्रिया युद्धदुर्मदाः ।  
तच्छासनमकुर्वन्तो  
विनेशुः सपरिच्छदाः ॥ ५३ ॥  
अपरे दुर्जयं रक्षो जानन्तः प्राज्ञसंमताः ।  
जिताः स्म इत्यभाषन्त राक्षसं बलदर्पितम् ॥ ५४ ॥  
\[ एवं दर्पबलोत्सिक्तो रावणो लोकरावणः ।  
प्रतापावनती कुर्वन्राष्ट्राणि विचचारह ॥ ५५ ॥ \]
</details>

<details><summary>मूलम्</summary>

दत्वोवाच ततः शंभुर्नावज्ञेयमिदं त्वया ।  
अवज्ञातं यदि हि ते मामेवैष्यत्यसंशयः ॥ ५० ॥  
एवं महेश्वरेणैव कृतनामा स रावणः ।  
अभिवाद्य महादेवमारुरोहाथ पुष्पकम् ॥ ५१ ॥  
ततो महीतले राम परिचक्राम रावणः ।  
क्षत्रियान्सुमहावीर्यान्बाधमान इतस्ततः ॥ ५२ ॥  
केचित्तेजस्विनः शूराः क्षत्रिया युद्धदुर्मदाः ।  
तच्छासनमकुर्वन्तो विनेशुः सपरिच्छदाः ॥ ५३ ॥  
अपरे दुर्जयं रक्षो जानन्तः प्राज्ञसंमताः ।  
जिताः स्म इत्यभाषन्त राक्षसं बलदर्पितम् ॥ ५४ ॥  
\[ एवं दर्पबलोत्सिक्तो रावणो लोकरावणः ।  
प्रतापावनती कुर्वन्राष्ट्राणि विचचारह ॥ ५५ ॥ \]
</details>

<details><summary>व्याख्या</summary>

इदं खड्गरूपास्त्रं नावज्ञेयं । एकस्मिन्नपि दिने पूजौदासीन्यं न कर्तव्यमित्यर्थः । अवज्ञातं यदि ॥ ५०-५५ ॥
</details>

<details open><summary>विश्वास-प्रस्तुतिः</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षोडशः सर्गः ॥ १६ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षोडशः सर्गः ॥ १६ ॥
</details>

<details><summary>मूलम्</summary>

इत्यार्षे श्रीमद्रामायणे वाल्मीकीये आदिकाव्ये उत्तरकाण्डे षोडशः सर्गः ॥ १६ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने षोडशः सर्गः ॥ १६ ॥
</details>

