+++
title = "०१३ कुबेर-दूत-हतिः"

+++

<details open><summary>विश्वास-प्रस्तुतिः</summary>

श्रीमद्रामायणे वाल्मीकीये आदिकाव्ये उत्तरकाण्डे त्रयोदशः सर्गः
</details>

<details><summary>मूलम्</summary>

श्रीमद्रामायणे वाल्मीकीये आदिकाव्ये उत्तरकाण्डे त्रयोदशः सर्गः
</details>

<details><summary>विषयाः</summary>

ब्रह्मोत्सृष्ट-निद्रा-निपीडितेन कुंभकर्णेन  
स्व-वचनाद् रावण-निर्मापित-गृह-वरे चिर-स्वापारंभः ॥ १ ॥  
रावणेन देवर्ष्य्-आदि-विहिंसने  
तद्-असहमानेन कुबेरेण  
तन्-निवर्तनाय रावणं प्रति दूतप्रेषणम् ॥ २ ॥  
कुबेर-निदेश-श्रवण-रुष्टेन रावणेन  
दूत-शिरश्-छेदनम् ॥ ३ ॥
</details>

<details open><summary>विश्वास-प्रस्तुतिः</summary>

अथ लोकेश्वरोत्सृष्टा तत्र कालेन केनचित् ।  
निद्रा समभवत्तीव्रा कुम्भकर्णस्य रूपिणी ॥ १ ॥  
ततो भ्रातरमासीनं कुम्भकर्णोऽब्रवीद्वचः ।  
निद्रा मां बाधते राजन्कारयस्व ममालयम् ॥ २ ॥  
विनियुक्तास्ततो राज्ञा शिल्पिनो विश्वकर्मवत् ।  
\[ अकुर्वन्कुम्भकर्णस्य कैलाससममालयम् \] ॥ ३ ॥
</details>

<details><summary>मूलम्</summary>

अथ लोकेश्वरोत्सृष्टा तत्र कालेन केनचित् ।  
निद्रा समभवत्तीव्रा कुम्भकर्णस्य रूपिणी ॥ १ ॥  
ततो भ्रातरमासीनं कुम्भकर्णोऽब्रवीद्वचः ।  
निद्रा मां बाधते राजन्कारयस्व ममालयम् ॥ २ ॥  
विनियुक्तास्ततो राज्ञा शिल्पिनो विश्वकर्मवत् ।  
\[ अकुर्वन्कुम्भकर्णस्य कैलाससममालयम् \] ॥ ३ ॥
</details>

<details><summary>व्याख्या</summary>

लोकेश्वरेण ब्रह्मणोत्सृष्टा प्रेषिता । रूपिणी मूर्ता ॥ १-३ ॥
</details>

<details open><summary>विश्वास-प्रस्तुतिः</summary>

विस्तीर्णं योजनं शुभ्रं ततो द्विगुणमायतम् ।  
दर्शनीयं निराबाधं कुम्भकर्णस्य चक्रिरे ॥ ४ ॥
</details>

<details><summary>मूलम्</summary>

विस्तीर्णं योजनं शुभ्रं ततो द्विगुणमायतम् ।  
दर्शनीयं निराबाधं कुम्भकर्णस्य चक्रिरे ॥ ४ ॥
</details>

<details><summary>व्याख्या</summary>

विस्तीर्णं योजनमिति । तिर्यङ्भानेनेति शेषः । ततो द्विगुणमायतं । युद्धकाण्डे योजनायतमित्युक्तं द्विगुणयोजनायतपरम् ॥ ४ ॥
</details>

<details open><summary>विश्वास-प्रस्तुतिः</summary>

स्फाटिकैः काञ्चनैश्चित्रैः स्तम्भैः सर्वत्र शोभितम् ।  
वैडूर्यकृतसोपानं किङ्किणीजालकं तथा ॥ ५ ॥
</details>

<details><summary>मूलम्</summary>

स्फाटिकैः काञ्चनैश्चित्रैः स्तम्भैः सर्वत्र शोभितम् ।  
वैडूर्यकृतसोपानं किङ्किणीजालकं तथा ॥ ५ ॥
</details>

<details><summary>व्याख्या</summary>

किङ्किणीजालकं प्रान्तेषु किङ्किणीजालयुक्तम् ॥ ५ ॥
</details>

<details open><summary>विश्वास-प्रस्तुतिः</summary>

दान्ततोरणविन्यस्तं वज्रस्फटिकवेदिकम् ॥  
मनोहरं सर्वसुखं कारयामास राक्षसः ।  
सर्वत्र सुखदं नित्यं मेरोः पुण्यां गुहामिव ॥ ६ ॥  
तत्र निद्रासमाविष्टः कुम्भकर्णो महाबलः ।  
बहून्यब्दसहस्राणि शयानो न प्रयुध्यते ॥ ७ ॥  
निद्राभिभूते तु तदा कुम्भकर्णे दशाननः ।  
देवर्षियक्षगन्धर्वान्संजघ्ने हि निरङ्कुशः ॥ ८ ॥  
उद्यानानि च चित्राणि नन्दनादीनि यानि च ।  
तानि गत्वा सुसंक्रुद्धो भिनत्ति स्म दशाननः ॥ ९ ॥  
नदीं गज इव क्रीडन्वृक्षान्वायुरिव क्षिपन् ।  
नगान्वज्र इवोत्सृष्टो विध्वंसयति राक्षसः ॥ १० ॥
</details>

<details><summary>मूलम्</summary>

दान्ततोरणविन्यस्तं वज्रस्फटिकवेदिकम् ॥  
मनोहरं सर्वसुखं कारयामास राक्षसः ।  
सर्वत्र सुखदं नित्यं मेरोः पुण्यां गुहामिव ॥ ६ ॥  
तत्र निद्रासमाविष्टः कुम्भकर्णो महाबलः ।  
बहून्यब्दसहस्राणि शयानो न प्रयुध्यते ॥ ७ ॥  
निद्राभिभूते तु तदा कुम्भकर्णे दशाननः ।  
देवर्षियक्षगन्धर्वान्संजघ्ने हि निरङ्कुशः ॥ ८ ॥  
उद्यानानि च चित्राणि नन्दनादीनि यानि च ।  
तानि गत्वा सुसंक्रुद्धो भिनत्ति स्म दशाननः ॥ ९ ॥  
नदीं गज इव क्रीडन्वृक्षान्वायुरिव क्षिपन् ।  
नगान्वज्र इवोत्सृष्टो विध्वंसयति राक्षसः ॥ १० ॥
</details>

<details><summary>व्याख्या</summary>

दान्तो दन्तविकारः ॥ ६-१० ॥
</details>

<details open><summary>विश्वास-प्रस्तुतिः</summary>

तथावृत्तं तु विज्ञाय दशग्रीवं धनेश्वरः ।  
कुलानुरूपं धर्मज्ञो वृत्तं संस्मृत्य चात्मनः ॥ ११ ॥
</details>

<details><summary>मूलम्</summary>

तथावृत्तं तु विज्ञाय दशग्रीवं धनेश्वरः ।  
कुलानुरूपं धर्मज्ञो वृत्तं संस्मृत्य चात्मनः ॥ ११ ॥
</details>

<details><summary>व्याख्या</summary>

कुलानुरूपं वृत्तमिति । असक्तमिति शेषः ॥ ११ ॥
</details>

<details open><summary>विश्वास-प्रस्तुतिः</summary>

सौभ्रात्रदर्शनार्थं तु दूतं वैश्रवणस्तदा ।  
लङ्कां संप्रेषयामास दशग्रीवस्य वै हितम् ॥ १२ ॥
</details>

<details><summary>मूलम्</summary>

सौभ्रात्रदर्शनार्थं तु दूतं वैश्रवणस्तदा ।  
लङ्कां संप्रेषयामास दशग्रीवस्य वै हितम् ॥ १२ ॥
</details>

<details><summary>व्याख्या</summary>

हितं हितपरम् ॥ १२ ॥
</details>

<details open><summary>विश्वास-प्रस्तुतिः</summary>

स गत्वा नगरीं लङ्कामाससाद विभीषणम् ।  
मानितस्तेन धर्मेण पृष्टश्चागमनं प्रति ॥ १३ ॥
</details>

<details><summary>मूलम्</summary>

स गत्वा नगरीं लङ्कामाससाद विभीषणम् ।  
मानितस्तेन धर्मेण पृष्टश्चागमनं प्रति ॥ १३ ॥
</details>

<details><summary>व्याख्या</summary>

आगमनंप्रतीति कार्यमिति शेषः ॥ १३ ॥
</details>

<details open><summary>विश्वास-प्रस्तुतिः</summary>

पृष्ट्वा च कुशलं राज्ञो ज्ञातीनां च विभीषणः ।  
सभायां दर्शयामास तमासीनं दशाननम् ॥ १४ ॥  
स दृष्ट्वा तत्र राजानं दीप्यमानं स्वतेजसा ।  
जयेति वाचा संपूज्य तूष्णीं समभिवर्तत ॥ १५ ॥  
तं तत्रोत्तमपर्यङ्के वरास्तरणशोभिते ।  
उपविष्टं दशग्रीवं दूतो वाक्यमथाब्रवीत् ॥ १६ ॥
</details>

<details><summary>मूलम्</summary>

पृष्ट्वा च कुशलं राज्ञो ज्ञातीनां च विभीषणः ।  
सभायां दर्शयामास तमासीनं दशाननम् ॥ १४ ॥  
स दृष्ट्वा तत्र राजानं दीप्यमानं स्वतेजसा ।  
जयेति वाचा संपूज्य तूष्णीं समभिवर्तत ॥ १५ ॥  
तं तत्रोत्तमपर्यङ्के वरास्तरणशोभिते ।  
उपविष्टं दशग्रीवं दूतो वाक्यमथाब्रवीत् ॥ १६ ॥
</details>

<details><summary>व्याख्या</summary>

राज्ञः कुबेरस्य । तं दूतम् ॥ १४-१६ ॥
</details>

<details open><summary>विश्वास-प्रस्तुतिः</summary>

राजन्वदामि ते सर्वं भ्राता तव यदब्रवीत् ।  
उभयोः सदृशं वीर वृत्तस्य च कुलस्य च ॥ १७ ॥
</details>

<details><summary>मूलम्</summary>

राजन्वदामि ते सर्वं भ्राता तव यदब्रवीत् ।  
उभयोः सदृशं वीर वृत्तस्य च कुलस्य च ॥ १७ ॥
</details>

<details><summary>व्याख्या</summary>

उभयोरिति । उभयोर्मातापित्रोः । कुलस्याभिजनस्य तयोर्वृत्तस्य च सदृशं यथा तथा ॥ १७ ॥
</details>

<details open><summary>विश्वास-प्रस्तुतिः</summary>

साधु पर्याप्ततावत्कृतश्चारित्रसंग्रहः ।  
साधुधर्मे व्यवस्थानं क्रियतां यदि शक्यते ॥ १८ ॥
</details>

<details><summary>मूलम्</summary>

साधु पर्याप्ततावत्कृतश्चारित्रसंग्रहः ।  
साधुधर्मे व्यवस्थानं क्रियतां यदि शक्यते ॥ १८ ॥
</details>

<details><summary>व्याख्या</summary>

साधु सम्यक् । चारित्रसंग्रहः कृतश्चेदेतावदेव पर्याप्तं । उक्तमर्थं विवृणोति-साध्वित्यादि । व्यवस्थानं व्यवस्थितिः । यदि शक्यत इत्युक्त्या ज्येष्ठतया नियोगबुद्धिर्व्यावर्तते ॥ १८ ॥
</details>

<details open><summary>विश्वास-प्रस्तुतिः</summary>

दृष्टं मे नन्दनं भग्नमृषयो निहताः श्रुताः ।  
देवतानां समुद्योगस्त्वत्तो राजन्मम श्रुतः ॥ १९ ॥
</details>

<details><summary>मूलम्</summary>

दृष्टं मे नन्दनं भग्नमृषयो निहताः श्रुताः ।  
देवतानां समुद्योगस्त्वत्तो राजन्मम श्रुतः ॥ १९ ॥
</details>

<details><summary>व्याख्या</summary>

तस्य क्रूरत्वान्मायाचारित्रव्यवस्थानेन विना किं कृतमित्यत्राह — दृष्टमित्यादिना ॥ त्वत्तः त्वया । मम मया । समुद्योग इति । प्रतिक्रियाकरणायेतिशेषः ॥ १९ ॥
</details>

<details open><summary>विश्वास-प्रस्तुतिः</summary>

निराकृतश्च बहुशस्त्वयाऽहं राक्षसाधिप ।  
अपराद्धा हि बाल्याच्च रमणीयाः स्वबान्धवाः ॥ २० ॥
</details>

<details><summary>मूलम्</summary>

निराकृतश्च बहुशस्त्वयाऽहं राक्षसाधिप ।  
अपराद्धा हि बाल्याच्च रमणीयाः स्वबान्धवाः ॥ २० ॥
</details>

<details><summary>व्याख्या</summary>

रमणीयाः तोषणीयाः । स्वबान्धवाः बाल्यादज्ञानापराद्धाः त्वया कृतापराधा आसन्नित्यर्थः ॥ २० ॥
</details>

<details open><summary>विश्वास-प्रस्तुतिः</summary>

अहं तु हिमवत्पृष्ठं गतो धर्ममुपासितुम् ।  
रौद्रं वृत्तं समास्थाय नियतो नियतेन्द्रियः ॥ २१ ॥  
तत्र देवो मया दृष्टः सह देव्या मया प्रभुः ।  
सव्यं चक्षुर्मया दैवात्तत्र देव्यां निपातितम् ॥ २२ ॥  
का न्वियं स्यादिति शुभा न खल्वन्येन हेतुना ।  
रूपं ह्यनुपमं कृत्वा रुद्राणी तत्र तिष्ठति ॥ २३ ॥  
देव्या दिव्यप्रभावेन दग्धं सव्यं ममेक्षणम् ।  
रेणुध्वस्तमिव ज्योतिः पिङ्गलत्वमुपागतम् ॥ २४ ॥  
ततोऽहमन्यद्विस्तीर्णं गत्वा तस्य गिरेस्तटम् ।  
तूष्णीं वर्षशतान्यष्टौ समाधारं महाव्रतम् ॥ २५ ॥  
समाप्ते नियमे तस्मिंस्तत्र देवो महेश्वरः ।  
प्रीतः प्रीतेन मनसा प्राह वाक्यमिदं प्रभुः ॥ २६ ॥  
पैङ्गल्यं यदवाप्तं हि देव्या रूपनिरीक्षणात् ।  
प्रीतोस्मि तव धर्मज्ञ तपसा तेन सुव्रत ॥ २७ ॥  
मया चैतद्व्रतं चीर्णं त्वया चैव धनाधिप ।  
तृतीयः पुरुषो नास्ति यश्चरेद्व्रतमीदृशम् ।  
व्रतं सुनिश्चयं ह्येतन्मया ह्युत्पादितं पुरा ॥ २८ ॥
</details>

<details><summary>मूलम्</summary>

अहं तु हिमवत्पृष्ठं गतो धर्ममुपासितुम् ।  
रौद्रं वृत्तं समास्थाय नियतो नियतेन्द्रियः ॥ २१ ॥  
तत्र देवो मया दृष्टः सह देव्या मया प्रभुः ।  
सव्यं चक्षुर्मया दैवात्तत्र देव्यां निपातितम् ॥ २२ ॥  
का न्वियं स्यादिति शुभा न खल्वन्येन हेतुना ।  
रूपं ह्यनुपमं कृत्वा रुद्राणी तत्र तिष्ठति ॥ २३ ॥  
देव्या दिव्यप्रभावेन दग्धं सव्यं ममेक्षणम् ।  
रेणुध्वस्तमिव ज्योतिः पिङ्गलत्वमुपागतम् ॥ २४ ॥  
ततोऽहमन्यद्विस्तीर्णं गत्वा तस्य गिरेस्तटम् ।  
तूष्णीं वर्षशतान्यष्टौ समाधारं महाव्रतम् ॥ २५ ॥  
समाप्ते नियमे तस्मिंस्तत्र देवो महेश्वरः ।  
प्रीतः प्रीतेन मनसा प्राह वाक्यमिदं प्रभुः ॥ २६ ॥  
पैङ्गल्यं यदवाप्तं हि देव्या रूपनिरीक्षणात् ।  
प्रीतोस्मि तव धर्मज्ञ तपसा तेन सुव्रत ॥ २७ ॥  
मया चैतद्व्रतं चीर्णं त्वया चैव धनाधिप ।  
तृतीयः पुरुषो नास्ति यश्चरेद्व्रतमीदृशम् ।  
व्रतं सुनिश्चयं ह्येतन्मया ह्युत्पादितं पुरा ॥ २८ ॥
</details>

<details><summary>व्याख्या</summary>

रौद्रं रुद्रप्रसादकव्रतं । इदंतु केदारव्रतमित्याहुः ॥ २१-२८ ॥
</details>

<details open><summary>विश्वास-प्रस्तुतिः</summary>

तत्सखित्वं मया सौम्य रोचयस्व धनेश्वर ।  
तपसा निर्जितश्चैव सखा मम भवानघ ॥ २९ ॥  
॥ देव्या दग्धं प्रभावेन यच्च सव्यं तवेक्षणम् ।  
\[ पैङ्गल्यं यदवाप्तं हि देव्या रूपनिरीक्षणात् ॥ \]  
एकाक्षिपिङ्गलेत्येवं नाम स्थास्यति शाश्वतम् ॥ ३० ॥
</details>

<details><summary>मूलम्</summary>

तत्सखित्वं मया सौम्य रोचयस्व धनेश्वर ।  
तपसा निर्जितश्चैव सखा मम भवानघ ॥ २९ ॥  
॥ देव्या दग्धं प्रभावेन यच्च सव्यं तवेक्षणम् ।  
\[ पैङ्गल्यं यदवाप्तं हि देव्या रूपनिरीक्षणात् ॥ \]  
एकाक्षिपिङ्गलेत्येवं नाम स्थास्यति शाश्वतम् ॥ ३० ॥
</details>

<details><summary>व्याख्या</summary>

रोचयस्व स्वरुचितं कुरु ॥ २९-३० ॥
</details>

<details open><summary>विश्वास-प्रस्तुतिः</summary>

एवं तेन सखित्वं च प्राप्यानुज्ञां च शंकरात् ।  
आगत्य च श्रुतोऽयं मे तव पापविनिश्चयः ॥ ३१ ॥
</details>

<details><summary>मूलम्</summary>

एवं तेन सखित्वं च प्राप्यानुज्ञां च शंकरात् ।  
आगत्य च श्रुतोऽयं मे तव पापविनिश्चयः ॥ ३१ ॥
</details>

<details><summary>व्याख्या</summary>

आगत्य स्वगृहमागत्य । मे स्थितेन मया । अधर्मः तव पापविनिश्चयः श्रुतः ॥ ३१ ॥
</details>

<details open><summary>विश्वास-प्रस्तुतिः</summary>

तदधर्मिष्ठसंयोगाभिवर्त कुलदूषणात् ।  
चिन्त्यते हि वधोपायः सर्षिसङ्घैः सुरैस्तव ॥ ३२ ॥  
एवमुक्तो दशग्रीवः क्रुद्धः संरक्तलोचनः ।  
हस्तौ दन्तांश्च संपीड्य वाक्यमेतदुवाच ह ॥ ३३ ॥
</details>

<details><summary>मूलम्</summary>

तदधर्मिष्ठसंयोगाभिवर्त कुलदूषणात् ।  
चिन्त्यते हि वधोपायः सर्षिसङ्घैः सुरैस्तव ॥ ३२ ॥  
एवमुक्तो दशग्रीवः क्रुद्धः संरक्तलोचनः ।  
हस्तौ दन्तांश्च संपीड्य वाक्यमेतदुवाच ह ॥ ३३ ॥
</details>

तदधर्मत्वाद्धेतोः । कुलदूषणादधर्मिष्ठसंसर्गान्निवर्त निवर्तस्व ॥ ३२-३३ ॥

**विज्ञातं ते मया दूत वाक्यं यस्य प्रभाषसे ।  
नैतत्त्वमसि नैवासौ भ्रात्रा येनासि चोदितः ॥ ३४ ॥**

वाक्यं विज्ञातमिति वाक्यतात्पर्यार्थो विज्ञातइत्यर्थः ॥ ३४ ॥

**हितं नैष ममैतद्धि ब्रवीति धनरक्षकः ।  
महेश्वरसखित्वं तु मूढ श्रावयसे किल ॥ ३५ ॥**

धनरक्षको मे हितमिति ब्रवीति । एतद्धि मे न हितं न सममनुचितं चेत्यर्थः । हे मूढ महेश्वरसखित्वं तद्रूपबलसंपत्तिं । श्रावयसे किल ॥ ३५ ॥

**न चेदं क्षमणीयं मे यदेतद्भाषितं त्वया ।  
यदेतावन्मया कालं दूत तस्य तु मर्षितम् ॥ ३६ ॥**

इदं न मर्षणीयं यत्त्वयाभिहितं भाषितं तदपि न मर्षणीयमित्यर्थः ॥ ३६ ॥

**न हन्तव्यो गुरुर्ज्येष्ठो ममायमिति मन्यते ।  
तस्य त्विदानीं श्रुत्वा मे वाक्यमेषा कृता मतिः ।  
त्रील्ँलोकानपि जेष्यामि बाहुवीर्यमुपाश्रितः ॥ ३७ ॥**

मम हृदयं गुरुः न हन्तव्य इति पूर्वमेवमन्यते स्म । तथापि एषा मतिर्जायेत । कृतशब्दार्थमाह – त्रीनिति ॥ ३७ ॥

**एतन्मुहूर्तमेवाहं तस्यैकस्य तु वै कृते ।  
चतुरो लोकपालांस्तान्नयिष्यामि यमक्षयम् ॥ ३८ ॥**

तस्यैकस्य कृते वधप्रसङ्ग इति शेषः ॥ ३८ ॥

**एवमुक्त्वा तु लङ्गेशो दूतं खङ्गेन जघ्निवान् ।  
ददौ भक्षयितुं ह्येनं राक्षसानां दुरात्मनाम् ॥ ३९ ॥  
एवं कृतस्वस्त्ययनो रथमारुह्य रावणः ।  
त्रैलोक्यविजयाकाङ्क्षी ययौ यत्र धनेश्वरः ॥ ४० ॥**

एनं खड्गच्छिन्नमित्यर्थः ॥ ३९-४० ॥

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रयोदशः सर्गः ॥ १३ ॥  
इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रयोदशः सर्गः ॥ १३ ॥**
