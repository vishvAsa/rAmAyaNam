+++
title = "०३१ नर्मदा-प्राप्तिः"

+++
**श्रीमद्रामायणे वाल्मीकीये आदिकाव्ये उत्तरकाण्डे एकत्रिंशः सर्गः**

<details><summary>विषयाः</summary>

अगस्त्य-मुखाद् बहुशो रावण-विजय-श्राविणाद्  
रामेण तं प्रति रावण-जेतृ-सत्त्व-संदेहेन प्रश्ने  
तं प्रत्य् अगस्त्येन रावण-पराजय-कथनोपक्रमः ॥ १ ॥  
कार्तवीर्यार्जुन-जिगीषया  
माहिष्मतीं गतेन रावणेन  
तद्-अमात्यान् प्रति  
राज्ञि रणाय निजाह्वान-निवेदन-चोदना ॥ २ ॥  
तैर् नगरे ऽर्जुनासांनिध्यं बोधितेन रावणेन  
नर्मदाम् एत्य  
तत्र स्नानाह्निक-करण-पूर्वकं  
तत्-पुलिने सचिवानीत-कुसुमादि-साधनैः शिव-लिङ्गार्चनोपक्रमः ॥ ३ ॥
</details>




**ततो रामो महातेजा विस्मयात्पुनरेव हि ।**

**उवाच प्रणतो वाक्यमगस्त्यमृषिसत्तमम् ॥ १ ॥**

**भगवन्राक्षसः क्रूरो यदाप्रभृति मेदिनीम् ।**

**पर्यटत्किं तदा लोकाः शून्या आसन्द्विजोत्तम ॥ २ ॥**

**राजा वा राजमात्रो वा किं तदा नात्र कश्चन ।**

**धर्षणं येन न प्राप्तो रावणो राक्षसेश्वरः ॥ ३ ॥**

येन कारणेन रावणो धर्षणं न प्राप्तः । तस्मात्तदा तत्काले राजाक्षत्रियोवा राजमात्रोवा अक्षत्रियोपि प्रभुर्वा कश्चन नासीत् ॥ ३ ॥

****

**उताहो हतवीर्यास्ते बभूवुः पृथिवीक्षितः ।**

**बहिष्कृता वराश्चैव बहवो निर्जिता नृपाः ॥ ४ ॥**

उताहो इति पक्षान्तरे वर्तते । अथवा विद्यमानाएव पृथिवीक्षितः हतवीर्याः वीर्यरहिता आसन् । अथवा वीर्यवत्त्वेपि वरास्त्रैर्दिव्यास्त्रैर्बहिष्कृताः सन्तः निर्जिताः इत्युवाचेति पूर्वेणान्वयः ॥ ४ ॥

****

**राघवस्य वचः श्रुत्वा ह्यगस्त्यो भगवानृषिः ।**

**उवाच रामं प्रहसन्पितामह इवेश्वरम् ॥ ५ ॥**

**इत्येवं बाधमानस्तु पार्थिवान्पार्थिवर्षभ ।**

**चचार रावणो राम पृथिवीं पृथिवीपते ॥ ६ ॥**

रावणापजयस्मरणप्रीत्या प्रहसन्नित्युक्तं । रामस्यामर्षो वर्तत इति मुनेर्मन्दहासो वा । ईश्वरं अग्निप्रधानशौर्यादिक्षत्रगुणं रुद्रं ॥ ५-६ ॥

****

**ततो माहिष्मतीं नाम पुरीं स्वर्गपुरीप्रभाम् ।**

**संप्राप्तो यत्र सान्निध्यं सदाऽऽसीद्वसुरेतसः ॥ ७ ॥**

वसुरेतसः अग्नेः सान्निध्यं प्राकाररूपेण नित्यसान्निध्यमित्यर्थः ॥ ७ ॥

****

**तुल्य आसीन्नृपस्तस्य प्रभावाद्वसुरेतसः ।**

**अर्जुनो नाम यत्राग्निः शरकुण्डेशयः सदा ॥ ८ ॥**

शरकुण्डेशयः शरास्तरणवत् कुण्डमग्निकुण्डं तत्र शेत इति तथा । पचाद्यच् शयवासवासिषु इत्यलुक् ॥ ८ ॥

****

**तमेव दिवसं सोथ हैहयाधिपतिर्बली ।**

**अर्जुनो नर्मदां रन्तुं गतः स्त्रीभिः सहेश्वरः ॥ ९ ॥**

**तमेव दिवसं सोथ रावणस्तत्र आगतः ।**

**रावणो राक्षसेन्द्रस्तु तस्यामात्यानपृच्छत ॥ १० ॥**

**क्वार्जुनो नृपतिः शीघ्रं सम्यगाख्यातुमर्हथ ।**

**रावणोऽहमनुप्राप्तो** **युद्धेप्सुर्नृवरेण ह ।**

**समागमनमप्यग्रे युष्माभिः सन्निवेद्यताम् ॥ ११ ॥**

तमेवदिवसमिति, यस्मिन्दिवसे रावणोगतस्तस्मिन्नेव दिवसइत्यर्थः। स्त्रीभी रन्तुं नर्मदां गत इत्यन्वयः । ईश्वरः राजा ॥ ९-११ ॥

****

**इत्येवं रावणोक्तास्ते अमात्याः सुविपश्चितः ।**

**अब्रुवन्राक्षसपतिमसान्निध्यं महीपतेः ॥ १२ ॥**

अब्रुवन् ब्रुवते स्म ॥ १२ ॥

****

**श्रुत्वा विश्रवसः पुत्रः पौराणामर्जुनं गतम् ।**

**अपसृत्यागतो विन्ध्यं हिमवत्सन्निभं गिरिम् ॥ १३ ॥**

विश्रवसः पुत्रो रावणः। पौराणां मुखादिति शेषः । अपसृत्य पुरान्निवृत्त्य ॥ १३ ॥

****

**स तमभ्रमिवाविष्टमुद्भ्रान्तमिव मेदिनीम् ।**

**अपश्यद्रावणो विन्ध्यमालिखन्तमिवाम्बरम् ॥ १४ ॥**

स इत्यादिसार्धपञ्चकं ॥ अभ्रमिव महामेघमिवाविष्टं । मेदिनीमुद्धान्तमिव उद्भिद्योद्गतमिव ॥ १४ ॥

****

**सहस्रशिखरोपेतं सिंहाध्युपितकन्दरम् ।**

**प्रपातपतितस्तोयैः साट्टहासमिवाम्बुधिम् ॥ १५ ॥**

**देवदानवगन्धर्वैः साप्सरोगणकिन्नरैः ।**

**स्वस्त्रीभिः क्रीडमानैश्च स्वर्गभूतं महोच्छ्रयम् ॥ १६ ॥**

सहस्रशिखरोपेतं । प्रपातपतितैः तटात्पतितैः । प्रपातस्तु तट इत्यमरः ॥ १५-१६ ॥

****

**नदीभिः स्यन्दमानाभिः स्फाटिकप्रतिमं जलम् ।**

**फणाभिश्चलजिह्वाभिरनन्तमिव विष्ठितम् ॥ १७ ॥**

स्फटिकप्रतिमं जलं स्यन्दमानाभिर्नदीभिर्हेतुभिर्जिह्वाभिरुपलक्षितमनन्तमिव विष्ठितं ॥ १७ ॥

****

**उत्क्रामन्तं दरीवन्तं हिमवत्सन्निभं गिरिम् ।**

**पश्यमानस्ततो विन्ध्यं रावणो नर्मदां ययौ ।**

**चलोपलजलां पुण्यां पश्चिमोदधिगामिनीम् ॥ १८ ॥**

**महिषैः सृमरैः सिंहैः शार्दूलर्क्षगजोत्तमैः ।**

**उष्णाभितप्तैस्तृषितैः संक्षोभितजलाशयाम् ॥ १९ ॥**

**चक्रवाकैः सकारण्डैः सहसजलकुक्कुटैः ।**

**सारसैश्च सदा मत्तैः सुकुजद्भिः समावृताम् ॥ २० ॥**

उत्क्रामन्तंऊर्ध्वं व्याप्नुवानं । उल्कावन्तमिति पाठान्तरं । चलोपलजलां उपलेषु चलानि जलानि यस्यास्तां । चलोपलामलामिति पाठे जलवेगेन चलोपलतया निर्मलां ॥ १८-२० ॥

****

**फुल्लद्रुमकृतोत्तंसां चक्रवाकयुगस्तनीम् ।**

**विस्तीर्णपुलिनश्रोणीं हंसावलिसुमेखलाम् ॥ २१ ॥**

**पुष्परेण्वनुलिप्ताङ्गीं जलफेनामलांशुकाम् ।**

**जलावगाहसंस्पर्शां फुल्लोत्पलशुभेक्षणाम् ॥ २२ ॥**

**पुष्पकादवरुह्याशु नर्मदां सरितां वराम् ।**

**इष्टामिव वरां नारीभवगाह्य दशाननः ॥ २३ ॥**

**स तस्याः पुलिने रम्ये नानामुनिनिषेविते ।**

**उपोपविष्टेः सचिवैः सार्धं राक्षसपुङ्गवः ॥ २४ ॥**

अथ नर्मदायाः स्त्रीसाम्यमाह – फुल्लद्रुमेत्यादिना ॥ २१-२४ ॥

****

**प्रख्याय नर्मदां चाथ गङ्गेयमिति रावणः ।**

**नर्मदादर्शजं हर्षमाप्तवान्राक्षसाधिपः ॥ २५ ॥**

नर्मदां गङ्गेयमिति प्रख्याय प्रशस्य ॥ २५ ॥

****

**उवाच सचिवांस्तत्र सलीलं शुकसारणौ ॥ २६ ॥**

सलीलं सविलासं ॥ २६ ॥

****

**एष रश्मिसहस्रेण जगत्कृत्वैव काञ्चनम् ।**

**तीक्ष्णतापकरः सूर्यो नभसोऽर्धं समाश्रितः ॥**

**मामासीनं विदित्वेह चन्द्रायति दिवाकरः ॥ २७ ॥**

**नर्मदाजलशीतश्च सुगन्धिः श्रमनाशनः ।**

**मद्भयादनिलोप्यत्र वात्येष सुसमाहितः ॥ २८ ॥**

एष इत्यादिसार्धं ॥ काञ्चनं कृत्वा सुवर्ण कृत्वेत्यर्थः । चन्द्रायति चन्द्रवदाचरति ॥ २७-२८ ॥

****

**इयं चापि सरिच्छ्रेष्ठा नर्मदा नर्मवर्धिनी ।**

**नक्रमीनविहङ्गोर्मिः सभयेवाङ्गना स्थिता ॥ २९ ॥**

**तद्भवन्तः क्षताः शस्त्रैर्नृपैरिन्द्रसमैर्युधि ।**

**चन्दनस्य रसेनेव रुधिरेण समुक्षिताः ॥ ३० ॥**

नर्मवर्धिनी प्रीतिवर्धिनीत्यर्थः ॥ २९-३० ॥

****

**ते यूयमवगाहध्वं नर्मदां शर्मदां शुभाम् ।**

**महापद्ममुखा मत्ता गङ्गामिव महागजाः ।**

**अस्यां स्नात्वा महानद्यां पाप्मानं विप्रमोक्ष्यथ ॥ ३१ ॥**

अवगाहध्वं स्नानं कुरुत । शर्मदां सुखदां । महापद्मः पुण्डरीकाख्यो दिग्गजस्तन्मुखाः महाराजा इव ॥ ३१ ॥

****

**अहमप्यद्य पुलिने शरदिन्दुसमप्रभे ।**

**पुष्पोपहारं शनकैः करिष्यामि कपर्दिनः ॥ ३२ ॥**

**रावणेनैवमुक्तास्तु प्रहस्तशुकसारणाः ।**

**समहोदरधूम्राक्षा नर्मदां विजगाहिरे ॥ ३३ ॥**

**राक्षसेन्द्र गजैस्तैस्तु क्षोभिता नर्मदा नदी ।**

**वामनाञ्जनपद्माद्यैगङ्गा इव महागजैः ॥ ३४ ॥**

**ततस्ते राक्षसाः स्नात्वा नर्मदायां महाबलाः ।**

**उत्तीर्य पुष्पाण्याजह्रुर्बल्यर्थं रावणस्य तु ॥ ३५ ॥**

**नर्मदापुलिने हृद्ये शुभ्राभ्रसदृशप्रभे ।**

**राक्षसैस्तु मुहूर्तेन कृतः पुष्पमयो गिरिः ॥ ३६ ॥**

**पुष्पेषूपहृतेष्वेवं रावणो राक्षसेश्वरः ।**

**अवतीर्णो नदीं स्नातुं गङ्गामिव महागजः ॥ ३७ ॥**

**तत्र स्नात्वा च विधिवज्जप्त्वा जप्यमनुत्तमम् ।**

**नर्मदासलिलात्तस्मादुत्ततार स रावणः ॥ ३८ ॥**

पुष्पोपहारं पुष्पबलिं ॥ ३२-३८ ॥

****

**तत्र क्लिन्नाम्बरं त्यक्त्वा शुक्लवस्त्रसमावृतम् ।**

**रावणं प्राञ्जलिं यान्तमन्वयुः सर्वराक्षसाः ।**

**तद्गतीवशमापन्ना मूर्तिमन्त इवाचलाः ॥ ३९ ॥**

**यत्र यत्र च याति स्म रावणो राक्षसेश्वरः ।**

**जाम्बूनदमयं लिङ्गं तत्र तत्र स्म नीयते ॥ ४० ॥**

**वालुकावेदिमध्ये तु तल्लिङ्गं स्थाप्य रावणः ।**

**अर्चयामास गन्धैश्च पुष्पैश्चामृतगन्धिभिः ॥ ४१ ॥**

तत्र नर्मदापुलिने । प्राञ्जलिं रुद्रं प्रति कृताञ्जलिं । तद्गतीवशमिति च्छान्दसो दीर्घः । मूर्तिमन्तः प्राण्याकाराः अचला इव स्थिताः राक्षसाः । तत्र तत्र नीयत इति प्रतिदिवसं देवपूजार्थं तैः राक्षसैरिति शेषः । यदा कैलासे रावणः पीडितो विमुक्तः तदाप्रभृति तत्प्रीत्यर्थं रावणो लिङ्गपूजां करोति स्मेति ज्ञेयम् ॥ ३९-४१ ॥

****

**ततः सतामार्तिहरं परं वरं वरप्रदं चन्द्रमयूखभूषणम् ।**

**समर्चयित्वा स निशाचरो जगौ प्रसार्य हस्तान्प्रणनर्त चाग्रतः ॥ ४२ ॥**

जगाविति । सामगानं कृतवानित्यर्थः । साम्नां सहस्रशाखापारगो रावण इति प्रसिद्धिः ॥ ४२ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे एकत्रिंशः सर्गः ॥ ३१ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने एकत्रिंशः सर्गः ॥ ३१ ॥**
