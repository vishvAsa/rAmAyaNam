+++
title = "१०५"

+++
**श्रीमद्रामायणे वाल्मीकीये आदिकाव्ये उत्तरकाण्डे पञ्चोत्तरशततमः सर्गः**


<details><summary>विषयाः</summary>

रामरुसंवादसमये रामदर्शनार्थं दुर्वाससः समागमे शापदानभीत्यारामेतदागमन निवेदनम् ॥ १ ॥ रुद्रविसर्जनपूर्वकं स्वदर्शनार्थमागतं रामंप्रति दुर्वाससा बुभुक्षापरिहारायअन्नयाचने तेनतस्मै तत्कालसिद्धान्नदानम् ॥ २ ॥ प्रतिगतेचदुर्वाससि रामेणरुद्रचोदनया स्वकृतप्रतिज्ञा -स्मरणेन दुःखाधिगमः ॥ ३ ॥
</details>


**तथा तयोः संवदतोर्दुर्वासा भगवानृषिः ।**

**रामस्य दर्शनाकाङ्क्षी राजद्वारमुपागमत् ॥ १ ॥**

**सोभिगम्य तु सौमित्रिमुवाच ऋषिसत्तमः ।**

**रामं दर्शय मे शीघ्रं पुरा मेऽर्थोतिवर्तते ॥ २ ॥**

**मुनेस्तु भाषितं श्रुत्वा लक्ष्मणः परवीरहा ।**

**अभिवाद्य महात्मानं वाक्यमेतदुवाच ह ॥ ३ ॥**

पुरा मेर्थोतिवर्तत इति । यावन्मे प्रयोजनमतिक्रामति ततः पूर्वमेव रामं शीघ्रं दर्शयेत्यर्थः ॥ २-३ ॥

****

**किं कार्यं ब्रूहि भगवन्को वाऽर्थः किं करोम्यहम् ।**

**व्यग्रो हि राघवो ब्रह्मन्मुहूर्तं प्रतिपाल्यताम् ॥ ४ ॥**

**तच्छ्रुत्वा ऋषिशार्दूलः क्रोधेन कलुषीकृतः ।**

**उवाच लक्ष्मणं वाक्यं निर्दहन्निव चक्षुषा ॥ ५ ॥**

किं कार्य किं कर्तव्यं को वार्थः किं प्रयोजनं अहमस्मिन् काले किं करोमि । वर्तमानसामीप्ये भविष्यति लट् । किं करिष्ये ॥ ४-५ ॥

****

**अस्मिन्क्षणे मां सौमित्रे रामाय प्रतिवेदय ।**

**अस्मिन्क्षणे मां सौमित्रे न निवेदयसे यदि ॥ ६ ॥**

**विषयं त्वां पुरं चैव शपिष्ये राघवं तथा ।**

**भरतं चैव सौमित्रे युष्माकं या च सन्ततिः ॥ ७ ॥**

**न हि शक्ष्याम्यहं भूयो मन्युं धारयितुं हृदि ।**

**तच्छ्रुत्वा घोरसङ्काशं वाक्यं तस्य महात्मनः ।**

**चिन्तयामास मनसा तस्य वाक्यस्य निश्चयम् ॥ ८ ॥**

**एकस्य मरणं मेऽस्तु मा भूत्सर्वविनाशनम् ।**

**इति बुद्ध्या विनिश्चित्य राघवाय न्यवेदयत् ॥ ९ ॥**

**लक्ष्मणस्य वचः श्रुत्वा रामः कालं विसृज्य च ।**

**निसृत्य त्वरितं राजा अत्रेः पुत्रं ददर्श ह ॥ १० ॥**

**सोभिवाद्य महात्मानं ज्वलन्तमिव तेजसा ।**

**किं कार्यमिति काकुत्स्थः कृताञ्जलिरभाषत ॥ ११ ॥**

**तद्वाक्यं राघवेणोक्तं श्रुत्वा मुनिवरः प्रभुम् ।**

**प्रत्याह राम दुर्वासाः श्रूयतां धर्मवत्सल ॥ १२ ॥**

मां राघवाय निवेदयेति । न निवेदयसि यदि तर्हि शपिष्य इति ॥ ६-१२ ॥

****

**अद्य वर्षसहस्रस्य समाप्तिस्तपसो मम ।**

**सोहं भोजनमिच्छामि यथासिद्धं तवानघ ॥ १३ ॥**

वर्षसहस्रस्येति । अनशननियमोपगृहीत वर्षसहस्रस्येत्यर्थः । यथासिद्धं यथोपपन्नम् ॥ १३ ॥

****

**तच्छ्रुत्वा वचनं राजा राघवः प्रीतमानसः ।**

**भोजनं मुनिमुख्याय यथासिद्धमुपाहरत् ॥ १४ ॥**

**स तु भुक्त्वा मुनिश्रेष्ठस्तदन्नममृतोपमम् ।**

**साधु रामेति संभाष्य स्वमाश्रममुपागमत् ॥ १५ ॥**

**तस्मिन्गते मुनिवरे स्वाश्रमं लक्ष्मणाग्रजः ।**

**संस्मृत्य कालवाक्यानि ततो दुःखमुपागमत् ॥ १६ ॥**

**दुःखेन च सुसंतप्तः स्मृत्वा तद्धोरदर्शनम् ।**

**अवाङ्मुखो दीनमना व्याहर्तुं न शशाक ह ॥ १७ ॥**

राघवः प्रीतमानस इति । मुनिकोपः परिहृत इति प्राप्तसंतोष इत्यर्थः ॥ १४-१७ ॥

****

**ततो बुद्ध्या विनिश्चित्य कालवाक्यानि राघवः ।**

**नैतदस्तीति निश्चित्य तूष्णीमासीन्महायशाः ॥ १८ ॥**

ततोऽनन्तरं कालवाक्यानि बुद्ध्या विनिश्चित्य सभ्रातृपुत्रभृत्यवर्गस्य सर्वोपसंहारकालः प्राप्तः उचित एवेति निश्चित्य सामान्यतो नैतदस्तीति एतन्मम भ्रातृभृत्यादिपरिकरजातं सर्वमपि नास्तीति चोक्त्वा तूष्णीमासीत् । लक्ष्मणस्यापराधं नोद्भावितवानित्यर्थः ॥ १८ ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पञ्चोत्तरशततमः सर्गः ॥ १०५ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने पञ्चोत्तरशततमः सर्गः ॥ १०५ ॥**
