+++
title = "०७८"

+++
**श्रीमद्रामायणे वाल्मीकीये आदिकाव्ये उत्तरकाण्डे अष्टसप्ततितमः सर्गः**


<details><summary>विषयाः</summary>

अगस्त्येनरामंप्रतिश्वेतराजोपाख्यानकथनपूर्वकं स्वस्याभरणलाभप्रकारकथनम् ॥ १ ॥
</details>


**श्रुत्वा तु भाषितं वाक्यं मम राम शुभाक्षरम् ।**

**प्राञ्जलिः प्रत्युवाचेदं स स्वर्गी रघुनन्दन ॥ १ ॥**

**शृणु ब्रह्मपुरा वृत्तं ममैतत्सुखदुःखयोः ।**

**अनतिक्रमणीयं हि यथा पृच्छसि मां द्विज ॥ २ ॥**

**पुरा वैदर्भको राजा पिता मम महायशाः ।**

**सुदेव इति विख्यातस्त्रिषु लोकेषु वीर्यवान् ॥ ३ ॥**

**तस्य पुत्रद्वयं ब्रह्मन्द्वाभ्यां स्त्रीभ्यामजायत ।**

**अहं श्वेत इति ख्यातो यवीयान्त्सुरथोऽभवत् ॥ ४ ॥**

सुखदुःखयोरिति देवत्वशवभुक्तरूपयोः कारणमिति शेषः ॥ २-४ ॥

**ततः पितरि स्वर्याते पौरा मामभ्यषेचयन् ।**

**तत्राहं कृतवान्राज्यं धर्म्यं च सुसमाहितः ॥ ५ ॥**

**एवं वर्षसहस्राणि ममातीतानि सुव्रत ।**

**राज्यं कारयतो ब्रह्मन्प्रजा धर्मेण रक्षतः ॥ ६ ॥**

धर्म्यं धर्मादनपेतं यथा भवति तथा ॥ ५-६ ॥

****

**सोहं निमित्ते कस्मिंश्चिद्विज्ञातायुर्द्विजोत्तम ।**

**कालधर्मं हृदि न्यस्य ततो वनमुपागमम् ॥ ७ ॥**

**सोहं वनमिदं दुर्गं मृगपक्षिविवर्जितम् ।**

**तपश्चर्तुं प्रविष्टोस्मि समीपे सरसः शुभे ॥ ८ ॥**

**भ्रातरं सुरथं राज्ये ह्यभिषिच्य महीपतिम् ।**

**इदं सरः समासाद्य तपस्तप्तं मया चिरम् ॥ ९ ॥**

**सोहं वर्षसहस्राणि तपस्त्रीणि महावने ।**

**तप्त्वा सुदुष्करं प्राप्तो ब्रह्मलोकमनुत्तमम् ॥ १० ॥**

निमित्ते कस्मिंश्चिदिति । केनचिन्निमित्तेन लक्षणेन सामुद्रिकादिना । विज्ञातायुः निश्चितायुरवधिः । कालधर्मे हृदि न्यस्य । स्वस्य मरणकालं ज्ञात्वेत्यर्थः ॥ ७-१० ॥

****

**तस्य मे स्वर्गभूतस्य क्षुत्पिपासे द्विजोत्तम ।**

**बाधेते पैरमोदार ततोहं व्यथितेन्द्रियः ।**

**गत्वा त्रिभुवनश्रेष्ठं पितामहमुवाच ह ॥ ११ ॥**

**भगवन्ब्रह्मलोकोऽयं क्षुत्पिपासाविवर्जितः ।**

**कस्यायं कर्मणः पाकः क्षुत्पिपासानुगो ह्यहम् ॥ १२ ॥**

**आहारः कश्च मे देव तन्मे ब्रूहि पितामह ॥ १३ ॥**

**पितामहस्तु मामाह तवाहारः सुदेवज ।**

**स्वादूनि खानि मांसानि तानि भक्षय नित्यशः ॥ १४ ॥**

स्वर्गभूतस्य स्वर्गं प्राप्तस्य । स्वर्गोत्र ब्रह्मलोकः ॥ ११-१४ ॥

****

**स्वशरीरं त्वया पुष्टं कुर्वता तप उत्तमम् ।**

**अनुप्तं रोहते श्वेत न कदाचिन्महामते ॥ १५ ॥**

**तृप्तिर्न तेऽस्ति सूक्ष्माऽपि वने सत्त्वनिषेविते ।**

**पुरा तु भिक्षमाणाय भिक्षा वै यतये नृप ।**

**नहि दत्ता त्वयेन्द्राभ यस्मादतिथयेऽपि वै ॥ १६ ॥**

स्वशरीरं त्वया पुष्टमिति ॥ मुख्यं तपो न कृतं स्वशरीरमेव केवलं त्वया पुष्टम् । अनुप्तमकृतावापं बीजं न रोहते हि ॥ १५-१६ ॥

****

**दत्तं न तेऽस्ति सूक्ष्मोपि तप एव निषेवसे ।**

**तेन स्वर्गगतो वत्स बाध्यसे क्षुत्पिपासया ॥ १७ ॥**

**स त्वं सुपुष्टमाहारैः स्वशरीरमनुत्तमम् ।**

**भक्षयित्वाऽमृतरसं तेन तृप्तिर्भविष्यति ॥ १८ ॥**

**यदा तु तद्वनं श्वेत अगस्त्यः सुमहानृषिः ।**

**आगमिष्यति दुर्धर्षस्तदा कृच्छ्राद्विमोक्ष्यसे ॥ १९ ॥**

**स हि तारयितुं सौम्य शक्तः सुरगणानपि ।**

**किं पुनस्त्वां महाबाहो क्षुत्पिपासावशं गतम् ॥ २० ॥**

सूक्ष्मोपि । लिङ्गव्यत्ययः आर्षः । सूक्ष्ममपि अत्यल्पमपि । ते दत्तं दानं नास्ति देवपित्रतिथिषु । किन्तु तप एव केवलं निषेवसे निषेवितवानित्यर्थः । मनसश्चेन्द्रियाणां च ह्येकाग्रं परमं तपः इत्युक्तम् । दृढसमाधिरूपं तप एव कृतमित्यर्थः ॥ १७-२० ॥

****

**सोहं भगवतः श्रुत्वा देवदेवस्य निश्चयम् ।**

**आहारं गर्हितं कुर्मि स्वशरीरं द्विजोत्तम ॥ २१ ॥**

**बहून्वर्षगणान्ब्रह्मन्भुज्यमानमिदं मया ।**

**क्षयं नाभ्येति ब्रह्मर्षे तृप्तिश्चापि ममोत्तमा ॥ २२ ॥**

कुर्मि करोमि ॥ २१-२२ ॥

****

**तस्य मे कृच्छ्रभूतस्य कृच्छ्रादस्माद्विमोचय ।**

**अन्येषां न गतिर्ह्यत्र कुम्भयोनिमृते द्विजम् ॥ २३ ॥**

**इदमाभरणं सौम्य तारणार्थं द्विजोत्तम ।**

**प्रतिगृह्णीष्व भद्रं ते प्रसादं कर्तुमर्हसि ॥ २४ ॥**

**इदं तावत्सुवर्णं च धनं वस्त्राणि च द्विज ।**

**भक्ष्यं भोज्यं च ब्रह्मर्षे ददात्याभरणानि च ॥ २५ ॥**

**सर्वान्कामान्प्रयच्छामि भोगांश्च मुनिपुङ्गव ।**

**तारणे भगवन्मह्यं प्रसादं कर्तुमर्हसि ॥ २६ ॥**

**तस्याहं स्वर्गिणो वाक्यं श्रुत्वा दुःखसमन्वितम् ।**

**तारणायोपजग्राह तदाभरणमुत्तमम् ॥ २७ ॥**

कृच्छ्रभूतस्य कृच्छ्रं प्राप्तस्य । विमोचय मामिति शेषः ॥ २३-२७ ॥

****

**मया प्रतिगृहीते तु तसिन्नाभरणे शुभे ।**

**मानुषः पूर्वको देहो राजषेर्विननाश ह २८ ॥**

**प्रनष्टे तु शरीरेऽसौ राजर्षिः परया मुदा ।**

**तृप्तः प्रमुदितो राजा जगाम त्रिदिवं सुखम् ॥ २९ ॥**

**तेनेदं शक्रतुल्येन दिव्यमाभरणं मम ।**

**तस्मिन्निमित्ते काकुत्स्थ दत्तमद्भुतदर्शनम् ॥ ३० ॥**

तस्मिन् तारणनिमित्ते । विननाश ह पुनर्भक्षणाय नोपस्थितमित्यर्थः ॥ २८-३० ॥

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अष्टसप्ततितमः सर्गः ॥ ७८ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने अष्टसप्ततितमः सर्गः ॥ ७८ ॥**
