+++
title = "०७३ द्विज-विषादः"

+++
**श्रीमद्रामायणे वाल्मीकीये आदिकाव्ये उत्तरकाण्डे त्रिसप्ततितमःसर्गः**


<details><summary>विषयाः</summary>

कदाचन केनचिज् जन-पद-वासिना वृद्ध-द्विजेन  
मृत-पुत्रादानेन राज-द्वारम् एत्य  
निज-बाल-पुत्र-मृतेः  
राज-दोष-मूलकत्वाक्रोशन-पूर्वकं दुःखाद् उच्चै रोदनम् ॥ १ ॥
</details>


**प्रस्थाप्य तु स शत्रुघ्नं भ्रातृभ्यां सह राघवः ।**

**प्रमुमोद सुखी राज्यं धर्मेण परिपालयन् ॥ १ ॥**

**ततः कतिपयाहस्सु वृद्धो जानपदो द्विजः ।**

**मृतं बालमुपादाय राजद्वारमुपागमत् ॥ २ ॥**

अथ मृतबालकब्राह्मणस्य राजद्वारि विलापः- प्रस्थाप्येत्यादि ॥ १-२ ॥

**रुदन्बहुविधा वाचः स्नेहदुःखसमन्विताः ।**

**असकृत्पुत्र पुत्रेति वाक्यमेतदुवाच ह ॥ ३ ॥**

**किंनु मे दुष्कृतं कर्म पुरा देहान्तरे कृतम् ।**

**यदहं पुत्रमेकं त्वां पश्यामि निधनं गतम् ॥ ४ ॥**

असकृत् पुत्र पुत्रेति स्नेहसमन्विता बहुविधा वाचः रुदन् विलपन् । रुदन् बहुविधं विप्र इति च पाठः ॥ ३-४ ॥

****

**अप्राप्तयौवनं बालं पञ्चवर्षसहस्रकम् ।**

**अकाले कालमापनं मम दुःखाय पुत्रक ॥ ५ ॥**

**अल्पैरोभिर्निधनं गमिष्यामि न संशयः ।**

**अहं च जननी चैव तव शोकेन पुत्रक ॥ ६ ॥**

कालमापन्नं कालवशं गतं ॥ ५-६ ॥

****

**न स्मराम्यनृतं युक्तं न च हिंसां स्मराम्यहम् ।**

**सर्वेषां प्राणिनां पापं कृतं नैव स्मराम्यहम् ॥ ७ ॥**

**केनाद्य दुष्कृतेनायें बाल एव ममात्मजः ।**

**अकृत्वा पितृकार्याणि गतो वैवस्वतक्षयम् ॥ ८ ॥**

न स्मरामि । अकृतत्वादेवेति भावः ॥ ७-८ ॥

****

**नेदृशं दृष्टपूर्वं मे श्रुतं वा घोरदर्शनम् ।**

**मृत्युरप्राप्तकालानां रामस्य विषये यथा ॥ ९ ॥**

विषये देशे । यथा सर्वानुभवादितः पूर्वं नेदृशं दृष्टपूर्वं ॥ ९ ॥

****

**रामस्य दुष्कृतं किंचिन्महदस्ति न संशयः ।**

**यथा हि विषयस्थानां बालानां मृत्युरागतः ॥ १० ॥**

अद्य तु रामस्य दुष्कृतमित्यादि ॥ १० ॥

****

**न ह्यन्यविषयस्थानां बालानां मृत्युतो भयम् ।**

**त्वं राजञ्जीवयस्वैनं बालं मृत्युवशं गतम् ॥ ११ ॥**

त्वं राजन्नित्यादिना आभिमुख्येन वादः ॥ ११ ॥

****

**राजद्वारि मरिष्यामि पत्न्या सार्धमनाथवत् ।**

**ब्रह्महत्यां ततो राम समुपेत्य सुखी भव ॥ १२ ॥**

सुखी भवेत्यादिव्यङ्र्योक्तिः ॥ १२ ॥

****

**भ्रातृभिः सहितो राजन्दीर्घमायुरवाप्स्यसि ।**

**उषिताः स्म सुखं राज्ये तवास्मिन्सुमहाबल ॥ १३ ॥**

उषिताः स्म । एतावत्कालमिति शेषः ॥ १३ ॥

****

**इदं तु पतितं ह्यस्मात्तव राम वशे स्थिताः ।**

**कालस्य वशमापन्नाः स्वल्पं हि न हि नः सुखम् ॥ १४ ॥**

तव वशे राज्ये नोस्माकं स्वल्पमपि सुखं न ॥ १४ ॥

****

**संप्रत्यनाथो विषय इक्ष्वाकूणां महात्मनाम् ।**

**रामं नाथमिहासाद्य बालान्तकरणं ध्रुवम् ॥ १५ ॥**

अन्तं करोतीत्यन्तकरण । कर्तरि ल्युट् । बालान्तकरणं राममासाद्य महात्मना -मिक्ष्वाकूणां विषयः संप्रत्यनाथो जातः । रक्षकसुराजरहितो जात इत्यर्थः ॥ १५ ॥

****

**राजदोषैर्विपद्यन्ते प्रजा ह्यविधिपालिताः ।**

**असद्वृत्ते तु नृपतावकाले म्रियते जनः ॥ १६ ॥**

कथमित्थं कथ्यते इत्यत्राह – राजदोषैरित्यादि ॥ १६ ॥

****

**यद्वा पुरेष्वयुक्तानि जना जनपदेषु च ।**

**कुर्वते न च रक्षाऽस्ति तदा कालकृतं भयम् ॥ १७ ॥**

अयुक्तानि अनुचितकृत्यानि । न च रक्षास्ति अनुचितकृत्यनिवारणं यदा नास्ति तदैव कालकृतं भयं नान्यथेत्यर्थः ॥ १७ ॥

****

**सुव्यक्तं राजदोषो हि भविष्यति न संशयः ।**

**पुरे जनपदे चापि ततो बालवधी ह्ययम् ॥ १८ ॥**

सुव्यक्तमिति तस्मादेव ह्ययमकालवधः ॥ १८ ॥

****

**एवं बहुविधैर्वाक्यैरुपरुध्य मुहुर्मुहुः ।**

**राजानं दुःखसंतप्तः सुतं तमुपगूहते ॥ १९ ॥**

राजानमुपरुध्य ॥ १९ ॥

****

**\[ नृपवरमिति निन्दयन्द्रिजात्मा सुजनसमूहसमावृतोऽभ्यशान्तः ।**

**मृतशिशुमुपगूहयन्स्वमूर्त्या व्यलपदहो सुतशोकमभ्यगच्छत् ॥ २० ॥ \]**

****

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे त्रिसप्ततितमःसर्गः॥७३ ॥**

**इति श्रीगोविन्दराजविरचिते श्रीमद्रामायणभूषणे मणिमुकुटाख्याने उत्तरकाण्डव्याख्याने त्रिसप्ततितमः सर्गः ॥ ७३ ॥**
