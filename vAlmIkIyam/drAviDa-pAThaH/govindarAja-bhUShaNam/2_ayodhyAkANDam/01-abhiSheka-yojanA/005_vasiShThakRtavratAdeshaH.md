+++
title = "००५ वसिष्ठकृतव्रतादेशः"
title_english = "005 Festivities in Ayodhya"

+++
**श्रीमद्वाल्मीकीयरामायणम् अयोध्याकाण्डे  
पञ्चमः सर्गः ।**

दशरथोक्तो वसिष्ठो रामनिवेशनं प्राप्य ससीतं रामं वेदव्रताचरणं निवेद्य दशरथान्तिकं ययौ। सभ्याश्च वसिष्ठमभितस्थुः। वसिष्ठेन कृताभ्यनुज्ञो दशरथः सभाजनं विसृज्यान्तःपुरं प्रविवेश ।

> सन्दिश्य रामं नृपतिः श्वो-भाविन्य् अभिषेचने ।  
> पुरोहितं समाहूय वसिष्ठम् इदम् अब्रवीत् ॥ २.५.१ ॥

अथोपवासस्य पुरोहित-सङ्कल्प-मन्त्रादि-साध्यत्वात्  
पुरोहितं संदिशति पञ्चमे— **संदिश्येति**।  
व्रतोपवासादिकं कुर्वित्य् अनुज्ञाप्य ॥ १ ॥

> गच्छोपवासं काकुत्स्थं कारयाद्य तपोधन ।  
> श्रेयसे राज्य-लाभाय वध्वा सह यत-व्रतम् ॥ २.५.२ ॥

**गच्छेति**। काकुत्स्थम् उपवासं कारय।  
“हृ-क्रोर् अन्यतरस्याम्” इति विकल्पेन काकुत्स्थ-शब्दस्य कर्म-संज्ञा ॥ २ ॥

> तथेति च स राजानम् उक्त्वा वेद-विदां वरः ।  
> स्वयं वसिष्ठो भगवान् ययौ राम-निवेशनम् ॥ २.५.३ ॥
> उपवासयितुं वीरं मन्त्र-विन् मन्त्र-कोविदम् ।  
> ब्राह्मं रथ-वरं युक्तम् आस्थाय सुधृत-व्रतः ॥ २.५.४ ॥

**तथेतीति**।  
**ब्राह्मं**—ब्राह्मण-वहन-योग्यम्।  
**युक्तं**—वाजिभिर् युक्तम्। **आस्थाय ययौ** इति पूर्वेण संबन्धः ॥ ३, ४ ॥

> स राम-भवनं प्राप्य पाण्डुराभ्र-घन-प्रभम् ।  
> तिस्रः कक्ष्या रथेनैव विवेश मुनि-सत्तमः ॥ २.५.५ ॥

**स** इति। **पाण्डुराभ्र-घन-प्रभं**—पाण्डुराभ्र-मूर्ति-सदृश-प्रभम्। “घनो मेघे मूर्ति-गणे त्रिषु मूर्ते निरन्तरे” इत्य् अमरः ॥ ५ ॥

> तम् आगतम् ऋषिं रामस् त्वरन्न् इव स-संभ्रमम् ।  
> मानयिष्यन् समानार्हं निश्चक्राम निवेशनात् ॥ २.५.६ ॥

**तम्** इति। **त्वरन्न् इव**—इव-शब्दो वाक्यालङ्कारे। **मानयिष्यन्**—माननाद् धेतोः। “लक्षण-हेत्वोः क्रियायाः” इति हेत्व्-अर्थे शतृ-प्रत्ययः ॥ ६ ॥

> अभ्येत्य त्वरमाणोऽथ रथाभ्याशं मनीषिणः ।  
> ततोऽवतारयामास परिगृह्य रथात् स्वयम् ॥ २.५.७ ॥

**अभ्येत्येति**। **रथाभ्याशं**—रथ-समीपम् ॥ ७ ॥

> स चैनं प्रश्रितं दृष्ट्वा सम्भाष्याभिप्रसाद्य च ।  
> प्रियार्हं हर्षयन् रामम् इत्य् उवाच पुरोहितः ॥ २.५.८ ॥

**स** इति। **प्रश्रितं**—विनीतम्। ‘विनीत-प्रश्रितौ’ इत्य् अमरः। **सम्भाष्य**—कुशल-प्रश्नं कृत्वा। ‘सभाज्य’ इति पाठे कुशल-प्रश्नाधीन-प्रीतिं जनयित्वेत्य् अर्थः। ‘सभाज-प्रीति-सेवनयोः’ इत्य् अस्माद् धातोर् आर्षो ल्यप्। **प्रियार्हं**—प्रिय-कथनार्हम् ॥ ८ ॥

> प्रसन्नस् ते पिता राम यत् त्वं राज्यम् अवाप्स्यसि ।  
> उपवासं भवान् अद्य करोतु सह सीतया ॥ २.५.९ ॥
> प्रातस् त्वाम् अभिषेक्ता हि यौवराज्ये नराधिपः ।  
> पिता दशरथः प्रीत्या ययातिं नहुषो यथा ॥ २.५.१० ॥
> इत्य् उक्त्वा स तदा रामम् उपवासं यत-व्रतः ।  
> मन्त्रवत् कारयामास वैदेह्या सहितं शुचिः ॥ २.५.११ ॥

**प्रसन्न** इति ॥ ९–११ ॥

> ततो यथावद् रामेण स राज्ञो गुरुर् अर्चितः ।  
> अभ्यनुज्ञाप्य काकुत्स्थं ययौ राम-निवेशनात् ॥ २.५.१२ ॥

**तत** इति। **काकुत्स्थम् अभ्यनुज्ञाप्य**—अश्रुयान्तं रामं निवर्तस्वेत्य् उक्त्वा। **ययौ**—निर्ययौ ॥ १२ ॥

> सुहृद्भिस् तत्र रामोऽपि सहासीनः प्रियंवदैः ।  
> सभाजितो विवेशाथ तान् अनुज्ञाप्य सर्वशः ॥ २.ई.१३ ॥

**सुहृद्भिर्** इत्यादि ॥ १३ ॥

> हृष्ट-नारी-नर-युतं राम-वेश्म तदा बभौ ।  
> यथा मत्त-द्विज-गणं प्रफुल्ल-नलिनं सरः ॥ २.५.१४ ॥

**हृष्टेति** ॥ १४ ॥

> स राज-भवन-प्रख्यात् तस्माद् राम-निवेशनात् ।  
> निर्गत्य ददृशे मार्गे वसिष्ठो जन-संवृतम् ॥ २.५.१५ ॥

**स** इति ॥ १५ ॥

> वृन्द-वृन्दैर् अयोध्यायां राज-मार्गाः समन्ततः ।  
> बभूवुर् अभिसंबाधाः कुतूहल-जनैर् वृताः ॥ २.५.१६ ॥

**वृन्द-वृन्दैर्** इति। वृन्दानुबद्धानि वृन्दानी येषां ते वृन्द-वृन्दाः, तैः कुतूहल-जनैः वृताः राज-मार्गाः अभिसम्बाधा निबिडा बभूवुर् इति योजना। ‘वृन्द-वृन्दम्’ इति पाठे वृन्द-वृन्दं यथा भवति तथा स्थितैर् इति शेषः ॥ १६ ॥

> जन-वृन्दोर्मि-सङ्घर्ष-हर्ष-स्वन-वृतस् तदा ।  
> बभूव राज-मार्गस्य सागरस्येव निःस्वनः ॥ २.५.१७ ॥

**जन-वृन्देति**। जन-वृन्दान्य् एव ऊर्मयः, तेषां सङ्घर्षः—अन्योन्य-घटनं, हर्षः—आनन्दोद्रेकः, ताभ्यां जनितः स्वनोऽस्यास्तीति स्वनवान्, तस्य। एतेन सागरोपमा समर्थिता ॥ १७ ॥

> सिक्त-संमृष्ट-रथ्या हि तथा च वन-मालिनी ।  
> आसीद् अयोध्या तद्-अहः समुच्छ्रित-गृह-ध्वजा ॥ २.५.१८ ॥

**सिक्तेति**। **तद्-अहः**—तस्मिन्न् अहनि। **वन-मालिनी**—अलङ्कारार्थं विरचित-क्रमुक-कदल्यादि-वन-पङ्क्ति-युक्तेति यावत् ॥ १८ ॥

> तदा ह्य् अयोध्या-निलयः स-स्त्री-बालाकुलो जनः ।  
> रामाभिषेकम् आकाङ्क्षन्न् आकाङ्क्षन्न् उदयम् रवेः ॥ १९ ॥

**तदेति**। **स-स्त्री-बालाबलः**—अबलाः बल-रहिताः वृद्धा इति यावत्। “रामाभिषेकम् आकाङ्क्षन्न् आकाङ्क्षद् उदयं रवेः” इति रामाभिषेकार्थम् उदयम् आकाङ्क्षद् इत्य् अर्थः। श्वो रामाभिषेक इति वार्ता यदा समजनि तदा प्रभृति रामाभिषेकादरातिशयेन आहार-निद्रादि-व्यापारान् विहाय पर-दिवस-सूर्योदयम् आकाङ्क्षद् इति भावः ॥ १९ ॥

> प्रजालङ्कार-भूतं च जनस्यानन्द-वर्धनम् ।  
> उत्सुकोऽभूज् जनो द्रष्टुं तम् अयोध्या-महोत्सवम् ॥ २.५.२० ॥

**प्रजालङ्कार-भूतम्** इति। **प्रजालङ्कार-भूतं**—प्रजालङ्करण-हेतु-भूतं, प्रजालङ्कार-प्रचुरम् इति वा ॥ २० ॥

> एवं तज्-जन-सम्बाधं राज-मार्गं पुरोहितः ।  
> व्यूहन्न् इव जनौघं तं शनै राज-कुलं ययौ ॥ २.५.२१ ॥
> सिताभ्र-शिखर-प्रख्यं प्रासादम् अधिरुह्य च ।  
> समीयाय नरेन्द्रेण शक्रेणेव बृहस्पतिः ॥ २.५.२२ ॥

**एवम्** इति। **राज-मार्गं** पश्यन्न् इति शेषः। तं **जनौघं व्यूहन्न् इव**—रामाभिषेक-जनितानन्द-निर्भरं जनौघं तत्र तत्र समूहीकुर्वन्न् इव। **शनै राज-कुलं**—राज-गृहं **ययौ** ॥ २१, २२ ॥

> तम् आगतम् अभिप्रेक्ष्य हित्वा राजासनं नृपः ।  
> पप्रच्छ स्व-मतं तस्मै कृतम् इत्य् अभिवेदयत् ॥ २.५.२३ ॥

**तम्** इति। **नृपो** दशरथः **राजासनं**—स्वाधिष्ठितं सिंहासनं **हित्वा**—प्रत्युत्थायेत्य् अर्थः। **पप्रच्छ**—किं रामस्योपवासः कारित इतीति शेषः। सः वसिष्ठस् तस्मै दशरथाय तत् उपवास-करणम् **अभिवेदयत्** ॥ २३ ॥

> तेन चैव तदा तुल्यं सहासीनाः सभासदः ।  
> आसनेभ्यः समुत्तस्थुः पूजयन्तः पुरोहितम् ॥ २.५.२४ ॥
> गुरुणा त्व् अभ्यनुज्ञातो मनुजौघं विसृज्य तम् ।  
> विवेशान्तःपुरं राजा सिंहो गिरि-गुहाम् इव ॥ २.५.२५ ॥

**तेनेति**। **तदा** दशरथ-समुत्थान-काले **तुल्यं**—युगपत् ॥ २४, २५ ॥

> तद् अग्र्य-वेष-प्रमदा-जनाकुलं महेन्द्र-वेश्म-प्रतिमं निवेशनम् ।  
> व्यदीपयंश् चारु विवेश पार्थिवः शशीव तारा-गण-संकुलं नभः ॥ २.५.२६ ॥

**तत्** इति। **व्यदीपयन्**। तेजो-विशेषेण द्योतयन् ॥ २६ ॥

*इत्य् आर्षे श्रीमद्-रामायणे वाल्मीकीये आदि-काव्ये अयोध्या-काण्डे पञ्चमः सर्गः।*

*इति श्री-गोविन्द-राज-विरचिते श्री-रामायण-भूषणे पीताम्बराख्याने अयोध्या-काण्ड-व्याख्याने पञ्चमः सर्गः ॥ ५ ॥*