+++
title = "११५ नन्दिग्रामनिवासः"
title_english = "115 Bharata expresses his desire to proceed to Nandigrama village"

+++
**श्रीरामायणे वाल्मीकीये आदिकाव्ये श्रीमदयोध्याकाण्डे पञ्चदशोत्तरशततमः सर्गः**

ततो निक्षिप्य मातृ़ः स अयोध्यायां दृढव्रतः ।

भरतः शोकसन्तप्तो गुरूनिदमथाब्रवीत् ॥ 2.115.1 ॥

अथ भरतस्य नन्दिग्रामे स्थित्वा राज्यपरिपालनं पञ्चदशोत्तरशततमे–तत इत्यादिना ॥ 2.115.1 ॥

नन्दिग्रामं गमिष्यामि सर्वानामन्त्रये ऽद्य वः ।

तत्र दुःखमिदं सर्वं सहिष्ये राघवं विना ॥ 2.115.2 ॥

गतश्च हि दिवं राजा वनस्थश्च गुरुर्मम ।

रामं प्रतीक्षे राज्याय स हि राजा महायशाः ॥ 2.115.3 ॥

एतच्छ्रुत्वा शुभं वाक्यं भरतस्य महात्मनः ।

अब्रुवन् मन्त्रिणः सर्वे वसिष्ठश्च पुरोहितः ॥ 2.115.4 ॥

नन्दिग्राममिति । राघवं विना दुःखं राघवं विना प्राप्तं दुःखम् ॥ 2.115.24 ॥

सुभृशं श्लाघनीयं च यदुक्तं भरत त्वया ।

वचनं भ्रातृवात्सल्यादनुरूपं तवैव तत् ॥ 2.115.5 ॥

सुभृशं श्लाघनीयं चेति पाठः । सदृशमिति पाठे कुलस्य सदृशमित्यर्थः ॥ 2.115.5 ॥

नित्यं ते बन्धुलुब्धस्य तिष्ठतो भ्रातृसौहृदे ।

आर्यमार्गं प्रपन्नस्य नानुमन्येत कः पुमान् ॥ 2.115.6 ॥

मन्त्रिणां वचनं श्रुत्वा यथाभिलषितं प्रियम् ।

अब्रवीत्सारथिं वाक्यं रथो मे युज्यतामिति ॥ 2.115.7 ॥

नित्यमिति । नानुमन्येत वचनमिति शेषः ॥ 2.115.67 ॥

प्रहृष्टवदनः सर्वा मातृ़ः समभिवाद्य सः ।

आरुरोह रथं श्रीमान् शत्रुघ्नेन समन्वितः ॥ 2.115.8 ॥

आरुह्य च रथं शीघ्रं शत्रुघ्नभरतावुभौ ।

ययतुः परमप्रीतौ वृतौ मन्त्रिपुरोहितैः ॥ 2.115.9 ॥

अग्रतो गुरवस्तत्र वसिष्ठप्रमुखा द्विजाः ।

प्रययुः प्राङ्मुखाः सर्वे नन्दिग्रामो यतो ऽभवत् ॥ 2.115.89 ॥

बलं च तदनाहूतं गजाश्वरथसङ्कुलम् ।

प्रययौ भरते याते सर्वे च पुरवासिनः ॥ 2.115.11 ॥

रथस्थः स हि धर्मात्मा भरतो भ्रातृवत्सलः ।

नन्दिग्रामं ययौ तूर्णं शिरस्याधाय पादुके ॥ 2.115.12 ॥

ततस्तु भरतः क्षिप्रं नन्दिग्रामं प्रविश्य सः ।

अवतीर्य्य रथात्तूर्णं गुरूनिदमुवाच ह ॥ 2.115.13 ॥

(प्रहृष्टवदन इति सम्यक् ॥ 2.115.89 ॥ अग्रतो गुरवस्तत्र नन्दिग्रामो यतो ऽभवत् इति पाठः ॥ 2.115.1012 ॥ नन्दिग्रामं ययौ तूर्णं शिरस्याधाय पादुके इत्यतःपरं ततस्तु भरतः क्षिप्रं नन्दिग्रामं प्रविश्य सः । अवतीर्य रथात्तूर्णं गुरूनिदमुवाचहेति श्लोकः ॥ 2.115.16 ॥)

एतद्राज्यं मम भ्रात्रा दत्तं संन्यासवत् स्वयम् ।

योगक्षेमवहे चेमे पादुके हेमभूषिते ॥ 2.115.14 ॥

मातृवरव्याजेन पित्रा दत्तं राज्यं भरतः करोतीति जनवादो माभूदिति धिया वदति–एतदित्यादिना । संन्यासवत् सम्यक्निक्षिप्तद्रव्यमिव अनेनान्यूनतया प्रत्यर्पणीयत्वं ध्वन्यते । निक्षेपवद्दत्तस्य राज्यस्य रक्षणादिस्वातन्त्र्यमपि स्वस्य नास्तीति दर्शयति योगक्षेमवहे चेति ॥ 2.115.14 ॥

भरतः शिरसा कृत्वा संन्यासं पादुके ततः ।

अब्रवीद्दुःखसन्तप्तः सर्वं प्रकृतिमण्डलम् ॥ 2.115.15 ॥

भरत इति । संन्यासं पादुके स्वप्रतिनिधित्वेन न्यस्ते पादुके ॥ 2.115.15 ॥

छत्रं धारयत क्षिप्रमार्यपादाविमौ मतौ ।

आभ्यां राज्ये स्थितो धर्मः पादुकाभ्यां गुरोर्मम ॥ 2.115.16 ॥

छत्त्रमित्येतच्चामरादीनामुपलक्षणम् । अत एव धारयतेति बहुवचनम् । आर्यपादाभेदभावनया पादुकयोरिमाविति पुल्ँलिङ्गनिर्देशः । पादुकाभ्यामिति हेतौ तृतीया ॥ 2.115.16 ॥

भ्रात्रा हि मयि संन्यासो निक्षिप्तः सौहृदादयम् ।

तमिमं पालयिष्यामि राघवागमनं प्रति ॥ 2.115.17 ॥

क्षिप्रं संयोजयित्वा तु राघवस्य पुनः स्वयम् ।

चरणौ तौ तु रामस्य द्रक्ष्यामि सहपादुकौ ॥ 2.115.18 ॥

अयं संन्यासः पादुकारूपप्रतिनिधिः । पालयिष्यामि रक्षिष्यामि ॥ 2.115.1718 ॥

ततो निक्षिप्तभारो ऽहं राघवेण समागतः ।

निवेद्य गुरवे राज्यं भजिष्ये गुरुवृत्तिताम् ॥ 2.115.19 ॥

राघवेण समागतः सङ्गतः । गुरवे राज्यं निवेद्य रामाय राज्यं प्रत्यर्प्य । ततः गुरुवृत्तितां भजिष्ये पितरीव शुश्रूषां करिष्यामीत्यर्थः ॥ 2.115.19 ॥

राघवाय च संन्यासं दत्त्वे मे वरपादुके ।

राज्यं चेदमयोध्यां च धूतपापो भवामि च ॥ 2.115.20 ॥

धूतपाप इत्यत्र पापशब्देन कैकेयी निमित्तमयश उच्यते ॥ 2.115.20 ॥

अभिषिक्ते तु काकुत्स्थे प्रहृष्टमुदिते जने ।

प्रीतिर्मम यशश्चैव भवेद्राज्याच्चतुर्गुणम् ॥ 2.115.21 ॥

एवं तु विलपन् दीनो भरतः स महायशाः ।

नन्दिग्रामे ऽकरोद्राज्यं दुःखितो मन्त्रिभिः सह ॥ 2.115.22 ॥

स वल्कलजटाधारी मुनिवेषधरः प्रभुः ।

नन्दिग्रामे ऽवसद्वीरः ससैन्यो भरतस्तदा ॥ 2.115.23 ॥

प्रहृष्टमुदिते प्रहृष्टः पुलकितगात्रः, मुदितः सञ्जातमानसहर्षः ॥ 2115.2123 ॥

रामागमनमाकाङ्क्षन् भरतो भ्रातृवत्सलः ।

भ्रातुर्वचनकारी च प्रतिज्ञापारगस्तथा ॥ 2.115.24 ॥

पादुके त्वभिषिच्याथ नन्द्रिग्रामे ऽवसत्तदा ।

भरतः शासनं सर्वं पादुकाभ्यां न्यवेदयत् ॥ 2.115.25 ॥

रामागमनमाकाङ्क्षन्नित्यादि । पादुकाभ्यां न्यवेदयत् विज्ञापयामास ॥ 2.115.2425 ॥

ततस्तु भरतः श्रीमानभिषिच्यार्य्यपादुके ।

तदधीनस्तदा राज्यं कारयामास सर्वदा ॥ 2.115.26 ॥

आर्य्यपादुके अभिषिच्य राज्याभिषेकमार्यपादुकयोः कृत्वेत्यर्थः । तदधीनः पादुकापरतन्त्रः ॥ 2.115.26 ॥

तदा हि यत्कार्य्यमुपैति किञ्चिदुपायनं चोपहृतं महार्हम् ।

स पादुकाभ्यां प्रथमं निवेद्य चकार पश्चाद्भरतो यथावत् ॥ 2.115.27 ॥

तदा पादुके पुरस्कृत्य राज्यपालनसमये । उपायनम् उपहारः । “उपायनमुपग्राह्यमुपहारः” इत्यमरः ॥ 2.115.27 ॥

**इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे पञ्चदशोत्तरशततमः सर्गः ॥ 115 ॥  
इति श्रीगोविन्दराजविरचिते श्रीरामायणभूषणे पीताम्बराख्याने अयोध्याकाण्डव्याख्याने पञ्चदशोत्तरशततमः सर्गः ॥ 115 ॥**
