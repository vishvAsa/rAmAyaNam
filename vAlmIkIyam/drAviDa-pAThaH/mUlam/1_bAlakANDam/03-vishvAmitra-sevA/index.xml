<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०३-विश्वामित्र-सेवा on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/</link>
    <description>Recent content in &#43;०३-विश्वामित्र-सेवा on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/index.xml" rel="self" type="application/rss+xml" />
    <item>
      <title>०१९ विश्वामित्रकृत-रामयाचना</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/019_vishvAmitrakRta-rAmayAchanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/019_vishvAmitrakRta-rAmayAchanA/</guid>
      <description>&lt;p&gt;तच्छ्रुत्वा राजसिंहस्य वाक्यमद्भुतविस्तरम्।&lt;br&gt;&#xA;हृष्टरोमा महातेजा विश्वामित्रोऽभ्यभाषत ॥ 1.19.1 ॥&lt;br&gt;&#xA;सदृशं राजशार्दूल तवैतद्भुवि नान्यथा।&lt;br&gt;&#xA;महाकुलप्रसूतस्य वसिष्ठव्यपदेशिनः ॥ 1.19.2 ॥&lt;br&gt;&#xA;यत्तु मे हृद्गतं वाक्यं तस्य कार्यस्य निश्चयम्।&lt;br&gt;&#xA;कुरुष्व राजशार्दूल भव सत्यप्रतिश्रवः ॥ 1.19.3 ॥&lt;br&gt;&#xA;अहं नियममातिष्ठे सिद्ध्यर्थं पुरुषर्षभ।&lt;br&gt;&#xA;तस्य विघ्नकरौ द्वौ तु राक्षसौ कामरूपिणौ ॥ 1.19.4 ॥&lt;br&gt;&#xA;मारीचश्च सुबाहुश्च वीर्यवन्तौ सुशिक्षितौ।&lt;br&gt;&#xA;समांसरुधिरौघेण वेदिं तामभ्यवर्षताम् ॥ 1.19.5 ॥&lt;br&gt;&#xA;अवधूते तथाभूते तस्मिन्नियमनिश्चये।&lt;br&gt;&#xA;कृतश्रमो निरुत्साहस्तस्माद्देशादपाक्रमे ॥ 1.19.6 ॥&lt;br&gt;&#xA;न च मे क्रोधमुत्स्रष्टुं बुद्धिर्भवति पार्थिव।&lt;br&gt;&#xA;तथाभूता हि सा चर्या न शापस्तत्र मुच्यते ॥ 1.19.7 ॥&lt;br&gt;&#xA;स्वपुत्रं राजशार्दूल रामं सत्यपराक्रमम्।&lt;br&gt;&#xA;काकपक्षधरं शूरं ज्येष्ठं मे दातुमर्हसि ॥ 1.19.8 ॥&lt;br&gt;&#xA;शक्तो ह्येष मया गुप्तो दिव्येन स्वेन तेजसा।&lt;br&gt;&#xA;राक्षसा ये विकर्तारस्तेषामपि विनाशने ॥ 1.19.9 ॥&lt;br&gt;&#xA;श्रेयश्चास्मै प्रदास्यामि बहुरूपं न संशयः।&lt;br&gt;&#xA;त्रयाणामपि लोकानां येन ख्यातिं गमिष्यति ॥ 1.19.10 ॥&lt;br&gt;&#xA;न च तौ राममासाद्य शक्तौ स्थातुं कथञ्चन।&lt;br&gt;&#xA;न च तौ राघवादन्यो हन्तुमुत्सहते पुमान् ॥ 1.19.11 ॥&lt;br&gt;&#xA;वीर्योत्सिक्तौ हि तौ पापौ कालपाशवशं गतौ।&lt;br&gt;&#xA;रामस्य राजशार्दूल न पर्याप्तौ महात्मनः ॥ 1.19.12 ॥&lt;br&gt;&#xA;न च पुत्रकृतस्नेहं कर्तुमर्हति पार्थिव।&lt;br&gt;&#xA;अहं ते प्रतिजानामि हतौ तौ विद्धि राक्षसौ ॥ 1.19.13 ॥&lt;br&gt;&#xA;अहं वेद्मि महात्मानं रामं सत्यपराक्रमम्।&lt;br&gt;&#xA;वसिष्ठोऽपि महातेजा ये चेमे तपसि स्थिताः ॥ 1.19.14 ॥&lt;br&gt;&#xA;यदि ते धर्मलाभं च यशश्च परमं भुवि।&lt;br&gt;&#xA;स्थितमिच्छसि राजेन्द्र रामं मे दातुमर्हसि ॥ 1.19.15 ॥&lt;br&gt;&#xA;यदि ह्यनुज्ञां काकुत्स्थ ददते तव मन्त्रिणः।&lt;br&gt;&#xA;वसिष्ठप्रमुखाः सर्वे राघवं मे विसर्जय ॥ 1.19.16 ॥&lt;br&gt;&#xA;अभिप्रेतमसंसक्तमात्मजं दातुमर्हसि।&lt;br&gt;&#xA;दशरात्रं हि यज्ञस्य रामं राजीवलोचनम् ॥ 1.19.17 ॥&lt;br&gt;&#xA;नात्येति कालो यज्ञस्य यथाऽयं मम राघव।&lt;br&gt;&#xA;तथा कुरुष्व भद्रं ते मा च शोके मनः कृथाः ॥ 1.19.18 ॥&lt;br&gt;&#xA;इत्येवमुक्त्वा धर्मात्मा धर्मार्थसहितं वचः।&lt;br&gt;&#xA;विरराम महातेजा विश्वामित्रो महामुनिः ॥ 1.19.19 ॥&lt;br&gt;&#xA;स तन्निशम्य राजेन्द्रो विश्वामित्रवचः शुभम्।&lt;br&gt;&#xA;शोकमभ्यगमत्तीव्रं व्यषीदत भयान्वितः ॥ 1.19.20 ॥&lt;br&gt;&#xA;इति हृदयमनोविदारणं मुनिवचनं तदतीव शुश्रुवान्।&lt;br&gt;&#xA;नरपतिरभवन्महांस्तदा व्यथितमनाः प्रचचाल चासनात् ॥ 1.19.21 ॥&lt;/p&gt;</description>
    </item>
    <item>
      <title>०२० दशरथविज्ञापना</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/020_dasharathavijnApanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/020_dasharathavijnApanA/</guid>
      <description>&lt;p&gt;तच्छ्रुत्वा राजशार्दूलो विश्वामित्रस्य भाषितम्।&lt;br&gt;&#xA;मुहूर्तमिव निःसञ्ज्ञः सञ्ज्ञावानिदमब्रवीत् ॥ 1.20.1 ॥&lt;br&gt;&#xA;ऊनषोडशवर्षो मे रामो राजीवलोचनः।&lt;br&gt;&#xA;न युद्धयोग्यतामस्य पश्यामि सह राक्षसैः ॥ 1.20.2 ॥&lt;br&gt;&#xA;इयमक्षौहिणी पूर्णा यस्याहं पतिरीश्वरः।&lt;br&gt;&#xA;अनया संवृतो गत्वा योद्धाऽहं तैर्निशाचरैः ॥ 1.20.3 ॥&lt;br&gt;&#xA;इमे शूराश्च विक्रान्ता भृत्या मेऽस्त्रविशारदाः।&lt;br&gt;&#xA;योग्या रक्षोगणैर्योद्धुं न रामं नेतुमर्हसि ॥ 1.20.4 ॥&lt;br&gt;&#xA;अहमेव धनुष्पाणिर्गोप्ता समरमूर्द्धनि।&lt;br&gt;&#xA;यावत्प्राणान् धरिष्यामि तावद्योत्स्ये निशाचरैः ॥ 1.20.5 ॥&lt;br&gt;&#xA;निर्विघ्ना व्रतचर्या सा भविष्यति सुरक्षिता।&lt;br&gt;&#xA;अहं तत्र गमिष्यामि न रामं नेतुमर्हसि ॥ 1.20.6 ॥&lt;br&gt;&#xA;बालो ह्यकृतविद्यश्च न च वेत्ति बलाबलम्।&lt;br&gt;&#xA;न चास्त्रबलसंयुक्तो न च युद्धविशारदः ॥ 1.20.7 ॥&lt;br&gt;&#xA;न चासौ रक्षसां योग्यः कूटयुद्धा हि ते भृशम् ॥ 1.20.8 ॥&lt;br&gt;&#xA;विप्रयुक्तो हि रामेण मुहूर्तमपि नोत्सहे।&lt;br&gt;&#xA;जीवितुं मुनिशार्दूल न रामं नेतुमर्हसि ॥ 1.20.9 ॥&lt;br&gt;&#xA;यदि वा राघवं ब्रह्मन् नेतुमिच्छसि सुव्रत।&lt;br&gt;&#xA;चतुरङ्गसमायुक्तं मया च सहितं नय ॥ 1.20.10 ॥&lt;br&gt;&#xA;षष्टिर्वर्षसहस्राणि जातस्य मम कौशिक।&lt;br&gt;&#xA;दुःखेनोत्पादितश्चायं न रामं नेतुमर्हसि ॥ 1.20.11 ॥&lt;br&gt;&#xA;चतुर्णामात्मजानां हि प्रीतिः परमिका मम।&lt;br&gt;&#xA;ज्येष्ठं धर्मप्रधानं च न रामं नेतुमर्हसि ॥ 1.20.12 ॥&lt;br&gt;&#xA;किंवीर्या राक्षसास्ते च कस्य पुत्राश्च के च ते।&lt;br&gt;&#xA;कथम्प्रमाणाः के चैतान् रक्षन्ति मुनिपुङ्गव ॥ 1.20.13 ॥&lt;br&gt;&#xA;कथं च प्रतिकर्तव्यं तेषां रामेण रक्षसाम्।&lt;br&gt;&#xA;मामकैर्वा बलैर्ब्रह्मन् मया वा कूटयोधिनाम् ॥ 1.20.14 ॥&lt;br&gt;&#xA;सर्वं मे शंस भगवन् कथं तेषां मया रणे।&lt;br&gt;&#xA;स्थातव्यं दुष्टभावानां वीर्योत्सिक्ता हि राक्षसाः ॥ 1.20.15 ॥&lt;br&gt;&#xA;तस्य तद्वचनं श्रुत्वा विश्वामित्रोऽभ्यभाषत ॥ 1.20.16 ॥&lt;br&gt;&#xA;पौलस्त्यवंशप्रभवो रावणो नाम राक्षसः ॥ 1.20.17 ॥&lt;br&gt;&#xA;स ब्रह्मणा दत्तवरस्त्रैलोक्यं बाधते भृशम्।&lt;br&gt;&#xA;महाबलो महावीर्यो राक्षसैर्बहुभिर्वृतः ॥ 1.20.18 ॥&lt;br&gt;&#xA;श्रूयते हि महावीर्यो रावणो राक्षसाधिपः।&lt;br&gt;&#xA;साक्षाद्वैश्रवणभ्राता पुत्रो विश्रवसो मुनेः ॥ 1.20.19 ॥&lt;br&gt;&#xA;तेन सञ्चोदितौ द्वौ तु राक्षसौ वै महाबलौ।&lt;br&gt;&#xA;मारीचश्च सुबाहुश्च यज्ञविघ्नं करिष्यतः ॥ 1.20.20 ॥&lt;br&gt;&#xA;इत्युक्तो मुनिना तेन राजोवाच मुनिं तदा।&lt;br&gt;&#xA;न हि शक्तोऽस्मि सङ्ग्रामे स्थातुं तस्य दुरात्मनः ॥ 1.20.21 ॥&lt;br&gt;&#xA;स त्वं प्रसादं धर्मज्ञ कुरुष्व मम पुत्रके।&lt;br&gt;&#xA;मम चैवाल्पभाग्यस्य दैवतं हि भवान् गुरुः ॥ 1.20.22 ॥&lt;br&gt;&#xA;देवदानवगन्धर्वा यक्षाः पतगपन्नगाः।&lt;br&gt;&#xA;न शक्ता रावणं सोढुं किं पुनर्मानवा युधि ॥ 1.20.23 ॥&lt;br&gt;&#xA;तेन चाहं न शक्नोमि संयोद्धुं तस्य वा बलैः।&lt;br&gt;&#xA;सबलो वा मुनिश्रेष्ठ सहितो वा ममात्मजैः ॥ 1.20.24 ॥&lt;br&gt;&#xA;कथमप्यमरप्रख्यं सङ्ग्रामाणामकोविदम्।&lt;br&gt;&#xA;बालं मे तनयं ब्रह्मन् नैव दास्यामि पुत्रकम् ॥ 1.20.25 ॥&lt;br&gt;&#xA;अथ कालोपमौ युद्धे सुतौ सुन्दोपसुन्दयोः।&lt;br&gt;&#xA;यज्ञविघ्नकरौ तौ ते नैव दास्यामि पुत्रकम् ॥ 1.20.26 ॥&lt;br&gt;&#xA;मारीचश्च सुबाहुश्च वीर्यवन्तौ सुशिक्षितौ।&lt;br&gt;&#xA;तयोरन्यतरेणाहं योद्धा स्यां ससुहृद्गणः ॥ 1.20.27 ॥&lt;br&gt;&#xA;इति नरपतिजल्पनाद्द्विजेन्द्रं कुशिकसुतं सुमहान् विवेश मन्युः।&lt;br&gt;&#xA;सुहुत इव समिद्भिराज्यसिक्तः समभवदुज्ज्वलितो महर्षिवह्निः ॥ 1.20.28 ॥&lt;/p&gt;</description>
    </item>
    <item>
      <title>०२१ वसिष्ठवचनाद् रामप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/021_vasiShThavachanAd_rAmapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/021_vasiShThavachanAd_rAmapreShaNam/</guid>
      <description>&lt;p&gt;तच्छ्रुत्वा वचनं तस्य स्नेहपर्याकुलाक्षरम्।&lt;br&gt;&#xA;समन्युः कौशिको वाक्यं प्रत्युवाच महीपतिम् ॥ 1.21.1 ॥&lt;br&gt;&#xA;पूर्वमर्थं प्रतिश्रुत्य प्रतिज्ञां हातुमिच्छसि।&lt;br&gt;&#xA;राघवाणामयुक्तोऽयं कुलस्यास्य विपर्ययः ॥ 1.21.2 ॥&lt;br&gt;&#xA;यदीदं ते क्षमं राजन् गमिष्यामि यथा गतम्।&lt;br&gt;&#xA;मिथ्याप्रतिज्ञः काकुत्स्थ सुखी भव सबान्धवः ॥ 1.21.3 ॥&lt;br&gt;&#xA;तस्य रोषपरीतस्य विश्वामित्रस्य धीमतः।&lt;br&gt;&#xA;चचाल वसुधा कृत्स्ना विवेश च भयं सुरान् ॥ 1.21.4 ॥&lt;br&gt;&#xA;त्रस्तरूपं स विज्ञाय जगत्सर्वं महानृषिः।&lt;br&gt;&#xA;नृपतिं सुव्रतो धीरो वसिष्ठो वाक्यमब्रवीत् ॥ 1.21.5 ॥&lt;br&gt;&#xA;इक्ष्वाकूणां कुले जातः साक्षाद्धर्म इवापरः।&lt;br&gt;&#xA;धृतिमान् सुव्रतः श्रीमान्न धर्मं हातुमर्हसि ॥ 1.21.6 ॥&lt;br&gt;&#xA;त्रिषु लोकेषु विख्यातो धर्मात्मा इति राघवः।&lt;br&gt;&#xA;स्वधर्मं प्रतिपद्यस्व नाधर्मं वोढुमर्हसि ॥ 1.21.7 ॥&lt;br&gt;&#xA;संश्रुत्यैवं करिष्यामीत्यकुर्वाणस्य राघव इष्टापूर्तवधो भूयात्तस्माद्रामं विसर्जय ॥ 1.21.8 ॥&lt;br&gt;&#xA;कृतास्त्रमकृतास्त्रं वा नैनं शक्ष्यन्ति राक्षसाः।&lt;br&gt;&#xA;गुप्तं कुशिकपुत्रेण ज्वलनेनामृतं यथा ॥ 1.21.9 ॥&lt;br&gt;&#xA;एष विग्रहवान् धर्म एष वीर्यवतां वरः।&lt;br&gt;&#xA;एष बुद्ध्याधिको लोके तपसश्च परायणम् ॥ 1.21.10 ॥&lt;br&gt;&#xA;एषोऽस्त्रान् विविधान् वेत्ति त्रैलोक्ये सचराचरे।&lt;br&gt;&#xA;नैनमन्यः पुमान् वेत्ति न च वेत्स्यन्ति केचन ॥ 1.21.11 ॥&lt;br&gt;&#xA;न देवा ऋषयः केचिन्नासुरा न च राक्षसाः।&lt;br&gt;&#xA;गन्धर्वयक्षप्रवराः सकिन्नरमहोरगाः ॥ 1.21.12 ॥&lt;br&gt;&#xA;सर्वास्त्राणि कृशाश्वस्य पुत्राः परमधार्मिकाः।&lt;br&gt;&#xA;कौशिकाय पुरा दत्ता यदा राज्यं प्रशासति ॥ 1.21.13 ॥&lt;br&gt;&#xA;तेऽपि पुत्राः कृशाश्वस्य प्रजापतिसुतासुताः।&lt;br&gt;&#xA;नैकरूपा महावीर्या दीप्तिमन्तो जयावहाः ॥ 1.21.14 ॥&lt;br&gt;&#xA;जया च सुप्रभा चैव दक्षकन्ये सुमध्यमे।&lt;br&gt;&#xA;ते सुवातेऽस्त्रशस्त्राणि शतं परमभास्वरम् ॥ 1.21.15 ॥&lt;br&gt;&#xA;पञ्चाशतं सुताल्ँलेभे जया नाम परान् पुरा।&lt;br&gt;&#xA;वधायासुरसैन्यानाममेयान् कामरूपिणः ॥ 1.21.16 ॥&lt;br&gt;&#xA;सुप्रभाजनयच्चापि सुतान् पञ्चाशतं पुनः।&lt;br&gt;&#xA;संहारान्नाम दुर्द्धर्षान् दुराक्रमान् बलीयसः ॥ 1.21.17 ॥&lt;br&gt;&#xA;तानि चास्त्राणि वेत्त्येष यथावत् कुशिकात्मजः।&lt;br&gt;&#xA;अपूर्वाणां च जनने शक्तो भूयस्य धर्मवित् ॥ 1.21.18 ॥&lt;br&gt;&#xA;एवंवीर्यो महातेजा विश्वामित्रो महायशाः।&lt;br&gt;&#xA;न रामगमने राजन् संशयं गन्तुमर्हसि ॥ 1.21.19 ॥&lt;br&gt;&#xA;तेषां निग्रहणे शक्तः स्वयं च कुशिकात्मजः।&lt;br&gt;&#xA;तव पुत्रहितार्थाय त्वामुपेत्याभियाचते ॥ 1.21.20 ॥&lt;br&gt;&#xA;इति मुनिवचनात् प्रसन्नचित्तो रघुवृषभश्च मुमोद भास्वराङ्गः।&lt;br&gt;&#xA;गमनमभिरुरोच राघवस्य प्रथितयशाः कुशिकात्मजाय बुद्ध्या ॥ 1.21.21 ॥&lt;/p&gt;</description>
    </item>
    <item>
      <title>०२२ रामलक्ष्मणनिष्क्रमणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/022_rAmalaxmaNaniShkramaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/022_rAmalaxmaNaniShkramaNam/</guid>
      <description>&lt;p&gt;तथा वसिष्ठे ब्रुवति राजा दशरथः सुतम्।&lt;br&gt;&#xA;प्रहृष्टवदनो राममाजुहाव सलक्ष्मणम् ॥ 1.22.1 ॥&lt;br&gt;&#xA;कृतस्वस्त्ययनं मात्रा पित्रा दशरथेन च।&lt;br&gt;&#xA;पुरोधसा वसिष्ठेन मङ्गलैरभिमन्त्रितम् ॥ 1.22.2 ॥&lt;br&gt;&#xA;स पुत्रं मूर्ध्न्युपाघ्राय राजा दशरथः प्रियम्।&lt;br&gt;&#xA;ददौ कुशिकपुत्राय सुप्रीतेनान्तरात्मना ॥ 1.22.3 ॥&lt;br&gt;&#xA;ततो वायुः सुखस्पर्शो विरजस्को ववौ तदा।&lt;br&gt;&#xA;विश्वामित्रगतं रामं दृष्ट्वा राजीवलोचनम् ॥ 1.22.4 ॥&lt;br&gt;&#xA;पुष्पवृष्टिर्महत्यासीद्देवदुन्दुभिनिःस्वनैः।&lt;br&gt;&#xA;शङ्खदुन्दुभिनिर्घोषः प्रयाते तु महात्मनि ॥ 1.22.5 ॥&lt;br&gt;&#xA;विश्वामित्रो ययावग्रे ततो रामो महायशाः।&lt;br&gt;&#xA;काकपक्षधरो धन्वी तं च सौमित्रिरन्वगात् ॥ 1.22.6 ॥&lt;br&gt;&#xA;विश्वामित्रं महात्मानं त्रिशीर्षाविव पन्नगौ।&lt;br&gt;&#xA;अनुजग्मतुरक्षुद्रौ पितामहमिवाश्विनौ ॥ 1.22.7 ॥&lt;br&gt;&#xA;तदा कुशिकपुत्रं तु धनुष्पाणी स्वलङ्कृतौ।&lt;br&gt;&#xA;बद्धगोधाङ्गुलित्राणौ खड्गवन्तौ महाद्युती ॥ 1.22.8 ॥&lt;br&gt;&#xA;अनुयातौ श्रिया दीप्त्या शोभयेतामनिन्दितौ।&lt;br&gt;&#xA;स्थाणुं देवमिवाचिन्त्यं कुमाराविव पावकी ॥ 1.22.9 ॥&lt;br&gt;&#xA;अध्यर्द्धयोजनं गत्वा सरय्वा दक्षिणे तटे।&lt;br&gt;&#xA;रामेति मधुरां वाणीं विश्वामित्रोऽभ्यभाषत ॥ 1.22.10 ॥&lt;br&gt;&#xA;गृहाण वत्स सलिलं माभूत् कालविपर्ययः।&lt;br&gt;&#xA;मन्त्रग्रामं गृहाण त्वं बलामतिबलां तथा ॥ 1.22.11 ॥&lt;br&gt;&#xA;न श्रमो न ज्वरो वा ते न रूपस्य विपर्ययः।&lt;br&gt;&#xA;न च सुप्तं प्रमत्तं वा धर्षयिष्यन्ति नैऋताः ॥ 1.22.12 ॥&lt;br&gt;&#xA;न बाह्वोः सदृशो वीर्ये पृथिव्यामस्ति कश्चन।&lt;br&gt;&#xA;त्रिषु लोकेषु वै राम न भवेत् सदृशस्तव ॥ 1.22.13 ॥&lt;br&gt;&#xA;न सौभाग्ये न दाक्षिण्ये न ज्ञाने बुद्धिनिश्चये।&lt;br&gt;&#xA;नोत्तरे प्रतिवक्तव्ये समो लोके तवानघ ॥ 1.22.14 ॥&lt;br&gt;&#xA;एतद्विद्याद्वये लब्धे भविता नास्ति ते समः।&lt;br&gt;&#xA;बला चातिबला चैव सर्वज्ञानस्य मातरौ ॥ 1.22.15 ॥&lt;br&gt;&#xA;क्षुत्पिपासे न ते राम भविष्येते नरोत्तम।&lt;br&gt;&#xA;बलामतिबलां चैव पठतः पथि राघव ॥ 1.22.16 ॥&lt;br&gt;&#xA;विद्याद्वयमधीयाने यशश्चाप्यतुलं त्वयि।&lt;br&gt;&#xA;पितामहसुते ह्येते विद्ये तेजःसमन्विते ॥ 1.22.17 ॥&lt;br&gt;&#xA;प्रदातुं तव काकुत्स्थ सदृशस्त्वं हि धार्मिक ॥ 1.22.18 ॥&lt;br&gt;&#xA;कामं बहुगुणाः सर्वे त्वय्येते नात्र संशयः।&lt;br&gt;&#xA;तपसा सम्भृते चैते बहुरूपे भविष्यतः ॥ 1.22.19 ॥&lt;br&gt;&#xA;ततो रामो जलं स्पृष्ट्वा प्रहृष्टवदनः शुचिः।&lt;br&gt;&#xA;प्रतिजग्राह ते विद्ये महर्षेर्भावितात्मनः ॥ 1.22.20 ॥&lt;br&gt;&#xA;विद्यासमुदितो रामः शुशुभे भूरिविक्रमः।&lt;br&gt;&#xA;सहस्ररश्मिर्भगवान् शरदीव दिवाकरः ॥ 1.22.21 ॥&lt;br&gt;&#xA;गुरुकार्याणि सर्वाणि नियुज्य कुशिकात्मजे।&lt;br&gt;&#xA;ऊषुस्तां रजनीं तत्र सरय्वां सुसुखः त्रयः ॥ 1.22.22 ॥&lt;br&gt;&#xA;दशरथनृपसूनुसत्तमाभ्यां तृणशयनेऽनुचिते तदोषिताभ्याम्।&lt;br&gt;&#xA;कुशिकसुतवचोऽनुलालिताभ्यां सुखमिव सा विबभौ विभावरी च ॥ 1.22.23 ॥&lt;/p&gt;</description>
    </item>
    <item>
      <title>०२३ बलातिबलप्राप्तिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/023_balAtibalaprAptiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/023_balAtibalaprAptiH/</guid>
      <description>&lt;p&gt;प्रभातायां तु शर्वर्यां विश्वामित्रो महामुनिः।&lt;br&gt;&#xA;अभ्यभाषत काकुत्स्थौ शयानौ पर्णसंस्तरे ॥ 1.23.1 ॥&lt;br&gt;&#xA;कौसल्या सुप्रजा राम पूर्वा सन्ध्या प्रवर्तते।&lt;br&gt;&#xA;उत्तिष्ठ नरशार्दूल कर्त्तव्यं दैवमाह्निकम् ॥ 1.23.2 ॥&lt;br&gt;&#xA;तस्यर्षेः परमोदारं वचः श्रुत्वा नरोत्तमौ।&lt;br&gt;&#xA;स्नात्वा कृतोदकौ वीरौ जेपतुः परमं जपम् ॥ 1.23.3 ॥&lt;br&gt;&#xA;कृताह्निकौ महावीर्यौ विश्वामित्रं तपोधनम्।&lt;br&gt;&#xA;अभिवाद्याभिसंहृष्टौ गमनायाभितस्थतुः ॥ 1.23.4 ॥&lt;br&gt;&#xA;तौ प्रयातौ महावीर्यौ दिव्यां त्रिपथगां नदीम्।&lt;br&gt;&#xA;ददृशाते ततस्तत्र सरय्वाः सङ्गमे शुभे ॥ 1.23.5 ॥&lt;br&gt;&#xA;तत्राश्रमपदं पुण्यमृषीणामुग्रतेजसाम्।&lt;br&gt;&#xA;बहुवर्षसहस्राणि तप्यतां परमं तपः ॥ 1.23.6 ॥&lt;br&gt;&#xA;तं दृष्ट्वा परमप्रीतौ राघवौ पुण्यमाश्रमम्।&lt;br&gt;&#xA;ऊचतुस्तं महात्मानं विश्वामित्रमिदं वचः ॥ 1.23.7 ॥&lt;br&gt;&#xA;कस्यायमाश्रमः पुण्यः को न्वस्मिन् वसते पुमान्।&lt;br&gt;&#xA;भगवन् श्रोतुमिच्छावः परं कौतूहलं हि नौ ॥ 1.23.8 ॥&lt;br&gt;&#xA;तयोस्तद्वचनं श्रुत्वा प्रहस्य मुनिपुङ्गवः।&lt;br&gt;&#xA;अब्रवीच्छ्रूयतां राम यस्यायं पूर्व आश्रमः ॥ 1.23.9 ॥&lt;br&gt;&#xA;कन्दर्पो मूर्तिमानासीत् काम इत्युच्यते बुधैः ॥ 1.23.10 ॥&lt;br&gt;&#xA;कृतोद्वाहं तु देवेशं गच्छन्तं समरुद्गणम्।&lt;br&gt;&#xA;धर्षयामास दुर्मेधा हुङ्कृतश्च महात्मना ॥ 1.23.11 ॥&lt;br&gt;&#xA;अवदग्धस्य रौद्रेण चक्षुषा रघुनन्दन।&lt;br&gt;&#xA;व्यशीर्य्यन्त शरीरात् स्वात् सर्वगात्राणि दुर्मतेः ॥ 1.23.12 ॥&lt;br&gt;&#xA;तस्य गात्रं हतं तत्र निर्दग्धस्य महात्मना।&lt;br&gt;&#xA;अशरीरः कृतः कामः क्रोधाद्देवेश्वरेण हि ॥ 1.23.13 ॥&lt;br&gt;&#xA;अनङ्ग इति विख्यातस्तदाप्रभृति राघव।&lt;br&gt;&#xA;स चाङ्गविषयः श्रीमान् यत्राङ्गं प्रमुमोच ह ॥ 1.23.14 ॥&lt;br&gt;&#xA;तस्यायमाश्रमः पुण्यस्तस्येमे मुनयः पुरा।&lt;br&gt;&#xA;शिष्या धर्मपरा नित्यं तेषां पापं न विद्यते ॥ 1.23.15 ॥&lt;br&gt;&#xA;इहाद्य रजनीं राम वसेम शुभदर्शन।&lt;br&gt;&#xA;पुण्ययोः सरितोर्मध्ये श्वस्तरिष्यामहे वयम् ॥ 1.23.16 ॥&lt;br&gt;&#xA;अभिगच्छामहे सर्वे शुचयः पुण्यमाश्रमम्।&lt;br&gt;&#xA;स्नाताश्च कृतजप्याश्च हुतहव्या नरोत्तम ॥ 1.23.17 ॥&lt;br&gt;&#xA;तेषां संवदतां तत्र तपोदीर्घेण चक्षुषा।&lt;br&gt;&#xA;विज्ञाय परमप्रीता मुनयो हर्षमागमन् ॥ 1.23.18 ॥&lt;br&gt;&#xA;अर्घ्यं पाद्यं तथातिथ्यं निवेद्य कुशिकात्मजे।&lt;br&gt;&#xA;रामलक्ष्मणयोः पश्चादकुर्वन्नतिथिक्रियाम् ॥ 1.23.19 ॥&lt;br&gt;&#xA;सत्कारं समनुप्राप्य कथाभिरभिरञ्जयन्।&lt;br&gt;&#xA;यथार्हमजपन् सन्ध्यामृषयस्ते समाहिताः ॥ 1.23.20 ॥&lt;br&gt;&#xA;तत्र वासिभिरानीता मुनिभिः सुव्रतैः सह।&lt;br&gt;&#xA;न्यवसन् सुसुखं तत्र कामाश्रमपदे तदा ॥ 1.23.21 ॥&lt;br&gt;&#xA;कथाभिरभिरामाभिरभिरामौ नृपात्मजौ।&lt;br&gt;&#xA;रमयामास धर्मात्मा कौशिको मुनिपुङ्गवः ॥ 1.23.22 ॥&lt;/p&gt;</description>
    </item>
    <item>
      <title>०२४ कामाश्रमदर्शनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/024_kAmAshramadarshanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/024_kAmAshramadarshanam/</guid>
      <description>&lt;p&gt;ततः प्रभाते विमले कृत्वाह्निकमरिन्दमौ।&lt;br&gt;&#xA;विश्वामित्रं पुरस्कृत्य नद्यास्तीरमुपागतौ ॥ 1.24.1 ॥&lt;br&gt;&#xA;ते च सर्वे महात्मानो मुनयः संशितव्रताः।&lt;br&gt;&#xA;उपस्थाप्य शुभां नावं विश्वामित्रमथाब्रुवन् ॥ 1.24.2 ॥&lt;br&gt;&#xA;आरोहतु भवान्नावं राजपुत्रपुरस्कृतः।&lt;br&gt;&#xA;अरिष्टं गच्छ पन्थानं माभूत्कालविपर्ययः ॥ 1.24.3 ॥&lt;br&gt;&#xA;विश्वामित्रस्तथेत्युक्त्वा तानृषीनभिपूज्य च।&lt;br&gt;&#xA;ततार सहितस्ताभ्यां सरितं सागरङ्गमाम् ॥ 1.24.4 ॥&lt;br&gt;&#xA;ततः शुश्राव वै शब्दमतिसंरम्भवर्द्धितम्।&lt;br&gt;&#xA;मध्यमागम्य तोयस्य सह रामः कनीयसा ॥ 1.24.5 ॥&lt;br&gt;&#xA;अथ रामः सरिन्मध्ये पप्रच्छ मुनिपुङ्गवम्।&lt;br&gt;&#xA;वारिणो भिद्यमानस्य किमयं तुमुलो ध्वनिः ॥ 1.24.6 ॥&lt;br&gt;&#xA;राघवस्य वचः श्रुत्वा कौतूहलसमन्वितः।&lt;br&gt;&#xA;कथयामास धर्मात्मा तस्य शब्दस्य निश्चयम् ॥ 1.24.7 ॥&lt;br&gt;&#xA;कैलासपर्वते राम मनसा निर्मितं सरः।&lt;br&gt;&#xA;ब्रह्मणा नरशार्दूल तेनेदं मानसं सरः ॥ 1.24.8 ॥&lt;br&gt;&#xA;तस्मात्सुस्राव सरसः साऽयोध्यामुपगूहते।&lt;br&gt;&#xA;सरःप्रवृत्ता सरयूः पुण्या ब्रह्मसरश्च्युता ॥ 1.24.9 ॥&lt;br&gt;&#xA;तस्यायमतुलः शब्दो जाह्नवीमभिवर्तते।&lt;br&gt;&#xA;वारिसङ्क्षोभजो राम प्रणामं नियतः कुरु ॥ 1.24.10 ॥&lt;br&gt;&#xA;ताभ्यां तु तावुभौ कृत्वा प्रणाममतिधार्मिकौ।&lt;br&gt;&#xA;तीरं दक्षिणमासाद्य जग्मतुर्लघुविक्रमौ ॥ 1.24.11 ॥&lt;br&gt;&#xA;स वनं घोरसङ्काशं दृष्ट्वा नृपवरात्मजः।&lt;br&gt;&#xA;अविप्रहतमैक्ष्वाकः पप्रच्छ मुनिपुङ्गवम् ॥ 1.24.12 ॥&lt;br&gt;&#xA;अहो वनमिदं दुर्गं झिल्लिकागणनादितम्।&lt;br&gt;&#xA;भैरवैः श्वापदैः पूर्णं शकुन्तैर्दारुणारुतैः ॥ 1.24.13 ॥&lt;br&gt;&#xA;नानाप्रकारैः शकुनैर्वाश्यद्भिर्भैरवैः स्वनैः।&lt;br&gt;&#xA;सिंहव्याघ्रवराहैश्च वारणैश्चोपशोभितम् ॥ 1.24.14 ॥&lt;br&gt;&#xA;धवाश्वकर्णककुभैर्मरुतिन्दुकपाटलैः।&lt;br&gt;&#xA;सङ्कीर्णं बदरीभिश्च किं न्वेतद्दारुणं वनम् ॥ 1.24.15 ॥&lt;br&gt;&#xA;तमुवाच महातेजा विश्वामित्रो महामुनिः।&lt;br&gt;&#xA;श्रूयतां वत्स काकुत्स्थ यस्यैतद्दारुणं वनम् ॥ 1.24.16 ॥&lt;br&gt;&#xA;एतौ जनपदौ स्फीतौ पूर्वमास्तां नरोत्तम।&lt;br&gt;&#xA;मलदाश्च करूशाश्च देवनिर्माणनिर्मितौ ॥ 1.24.17 ॥&lt;br&gt;&#xA;पुरा वृत्रवधे राम मलेन समभिप्लुतम्।&lt;br&gt;&#xA;क्षुधा चैव सहस्राक्षं ब्रह्महत्या समाविशत् ॥ 1.24.18 ॥&lt;br&gt;&#xA;तमिन्द्रं स्नापयन् देवा ऋषयश्च तपोधनाः।&lt;br&gt;&#xA;कलशैः स्नापयामासुर्मलं चास्य प्रमोचयन् ॥ 1.24.19 ॥&lt;br&gt;&#xA;इह भूम्यां मलं दत्त्वा दत्त्वा कारूशमेव च।&lt;br&gt;&#xA;शरीरजं महेन्द्रस्य ततो हर्षं प्रपेदिरे ॥ 1.24.20 ॥&lt;br&gt;&#xA;निर्मलो निष्करूशश्च शुचिरिन्द्रो यदाऽभवत्।&lt;br&gt;&#xA;ददौ देशस्य सुप्रीतो वरं प्रभुरनुत्तमम् ॥ 1.24.21 ॥&lt;br&gt;&#xA;इमौ जनपदौ स्फीतौ ख्यातिं लोके गमिष्यतः।&lt;br&gt;&#xA;मलदाश्च करूशाश्च ममाङ्गमलधारिणौ ॥ 1.24.22 ॥&lt;br&gt;&#xA;साधु साध्विति त देवाः पाकशासनमब्रुवन्।&lt;br&gt;&#xA;देशस्य पूजां तां दृष्ट्वा कृतां शक्रेण धीमता ॥ 1.24.23 ॥&lt;br&gt;&#xA;एतौ जनपदौ स्फीतौ दीर्घकालमरिन्दम।&lt;br&gt;&#xA;मलदाश्च करूशाश्च मुदितौ धनधान्यतः ॥ 1.24.24 ॥&lt;br&gt;&#xA;बलं नागसहस्रस्य धारयन्ती तदा ह्यभूत्।&lt;br&gt;&#xA;ताटका नाम भद्रं ते भार्या सुन्दस्य धीमतः ॥ 1.24.25 ॥&lt;br&gt;&#xA;मारीचो राक्षसः पुत्रो यस्याः शक्रपराक्रमः ॥ 1.24.26 ॥&lt;br&gt;&#xA;वृत्तबाहुर्महावीर्यो विपुलास्यतनुर्महान्।&lt;br&gt;&#xA;राक्षसो भैरवाकारो नित्यं त्रासयते प्रजाः ॥ 1.24.27 ॥&lt;br&gt;&#xA;इमौ जनपदौ नित्यं विनाशयति राघव।&lt;br&gt;&#xA;मलदांश्च करूशांश्च ताटका दुष्टचारिणी ॥ 1.24.28 ॥&lt;br&gt;&#xA;सेयं पन्थानमावार्य वसत्यध्यर्द्धयोजने।&lt;br&gt;&#xA;अत एव च गन्तव्यं ताटकाया वनं यतः ॥ 1.24.29 ॥&lt;br&gt;&#xA;स्वबाहुबलमाश्रित्य जहीमां दुष्टचारिणीम्।&lt;br&gt;&#xA;मन्नियोगादिमं देशं कुरु निष्कण्टकं पुनः ॥ 1.24.30 ॥&lt;br&gt;&#xA;न हि कश्चिदिमं देशं शक्नोत्यागन्तुमीदृशम्।&lt;br&gt;&#xA;यक्षिण्या घोरया राम उत्सादितमसह्यया ॥ 1.24.31 ॥&lt;br&gt;&#xA;एतत्ते सर्वमाख्यातं यथैतद्दारुणं वनम्।&lt;br&gt;&#xA;यक्ष्या चोत्सादितं सर्वमद्यापि न निवर्तते ॥ 1.24.32 ॥&lt;/p&gt;</description>
    </item>
    <item>
      <title>०२५ ताटकावधप्रेरणा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/025_tATakAvadhapreraNA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/025_tATakAvadhapreraNA/</guid>
      <description>&lt;p&gt;अथ तस्याप्रमेयस्य मुनेर्वचनमुत्तमम्।&lt;br&gt;&#xA;श्रुत्वा पुरुषशार्दूलः प्रत्युवाच शुभां गिरम् ॥ 1.25.1 ॥&lt;br&gt;&#xA;अल्पवीर्या यदा यक्षाः श्रूयन्ते मुनिपुङ्गव।&lt;br&gt;&#xA;कथं नागसहस्रस्य धारयत्यबला बलम् ॥ 1.25.2 ॥&lt;br&gt;&#xA;विश्वामित्रोऽब्रवीद्वाक्यं शृणु येन बलोत्तरा।&lt;br&gt;&#xA;वरदानकृतं वीर्यं धारयत्यबला बलम् ॥ 1.25.3 ॥&lt;br&gt;&#xA;पूर्वमासीन्महायक्षः सुकेतुर्नाम वीर्यवान्।&lt;br&gt;&#xA;अनपत्यः शुभाचारः स च तेपे महत्तपः ॥ 1.25.4 ॥&lt;br&gt;&#xA;पितामहस्तु सम्प्रीतस्तस्य यक्षपतेस्तदा।&lt;br&gt;&#xA;कन्यारत्नं ददौ राम ताटकां नाम नामतः ॥ 1.25.5 ॥&lt;br&gt;&#xA;ददौ नागसहस्रस्य बलं चास्याः पितामहः।&lt;br&gt;&#xA;न त्वेव पुत्रं यक्षाय ददौ ब्रह्मा महायशाः ॥ 1.25.6 ॥&lt;br&gt;&#xA;तां तु जातां विवर्द्धन्तीं रूपयौवनशालिनीम्।&lt;br&gt;&#xA;जम्भपुत्राय सुन्दाय ददौ भार्यां यशस्विनीम् ॥ 1.25.7 ॥&lt;br&gt;&#xA;कस्यचित्त्वथ कालस्य यक्षी पुत्रमजायत।&lt;br&gt;&#xA;मारीचं नाम दुर्द्धषं यः शापाद्राक्षसोऽभवत् ॥ 1.25.8 ॥&lt;br&gt;&#xA;सुन्दे तु निहते राम सागस्त्यं मुनिपुङ्गवम्।&lt;br&gt;&#xA;ताटका सह पुत्रेण प्रधर्षयितुमिच्छति ॥ 1.25.9 ॥&lt;br&gt;&#xA;भक्षार्थं जातसंरम्भा गर्जन्ती साऽभ्यधावत ॥ 1.25.10 ॥&lt;br&gt;&#xA;आपतन्तीं तु तां दृष्ट्वा अगस्त्यो भगवानृषिः।&lt;br&gt;&#xA;राक्षसत्वं भजस्वेति मारीचं व्याजहार सः ॥ 1.25.11 ॥&lt;br&gt;&#xA;अगस्त्यः परमक्रुद्धस्ताटकामपि शप्तवान् ॥ 1.25.12 ॥&lt;br&gt;&#xA;पुरुषादी महायक्षी विरूपा विकृतानना।&lt;br&gt;&#xA;इदं रूपं विहायाऽथ दारुणं रूपमस्तु ते ॥ 1.25.13 ॥&lt;br&gt;&#xA;सैषा शापकृतामर्षा ताटका क्रोधमूर्च्छिता।&lt;br&gt;&#xA;देशमुत्सादयत्येनमगस्त्यचरितं शुभम् ॥ 1.25.14 ॥&lt;br&gt;&#xA;एनां राघव दुर्वृत्तां यक्षीं परमदारुणाम्।&lt;br&gt;&#xA;गोब्राह्मणहितार्थाय जहि दुष्टपराक्रमाम् ॥ 1.25.15 ॥&lt;br&gt;&#xA;न ह्येनां शापसंस्पृष्टां कश्चिदुत्सहते पुमान्।&lt;br&gt;&#xA;निहन्तुं त्रिषु लोकेषु त्वामृते रघुनन्दन ॥ 1.25.16 ॥&lt;br&gt;&#xA;न हि ते स्त्रीवधकृते घृणा कार्या नरोत्तम।&lt;br&gt;&#xA;चातुर्वर्ण्यहितार्थाय कर्तव्यं राजसूनुना ॥ 1.25.17 ॥&lt;br&gt;&#xA;नृशंसमनृशंसं वा प्रजारक्षणकारणात्।&lt;br&gt;&#xA;पातकं वा सदोषं वा कर्तव्यं रक्षता सताम् ॥ 1.25.18 ॥&lt;br&gt;&#xA;राज्यभारनियुक्तानामेष धर्मः सनातनः।&lt;br&gt;&#xA;अधर्म्यां जहि काकुत्स्थ धर्मो ह्यस्या न विद्यते ॥ 1.25.19 ॥&lt;br&gt;&#xA;श्रूयते हि पुरा शक्रो विरोचनसुतां नृप।&lt;br&gt;&#xA;पृथिवीं हन्तुमिच्छन्तीं मन्थरामभ्यसूदयत् ॥ 1.25.20 ॥&lt;br&gt;&#xA;विष्णुना च पुरा राम भृगुपत्नी दृढव्रता अनिन्द्रं लोकमिच्छन्ती काव्यमाता निषूदिता ॥ 1.25.21 ॥&lt;br&gt;&#xA;एतैश्चान्यैश्च बहुभी राजपुत्र महात्मभिः।&lt;br&gt;&#xA;अधर्मसहिता नार्यो हताः पुरुषसत्तमैः ॥ 1.25.22 ॥&lt;/p&gt;</description>
    </item>
    <item>
      <title>०२६ ताटकावधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/026_tATakAvadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/026_tATakAvadhaH/</guid>
      <description>&lt;p&gt;मुनेर्वचनमक्लीबं श्रुत्वा नरवरात्मजः।&lt;br&gt;&#xA;राघवः प्राञ्जलिर्भूत्वा प्रत्युवाच दृढव्रतः ॥ 1.26.1 ॥&lt;br&gt;&#xA;पितुर्वचननिर्देशात्पितुर्वचनगौरवात्।&lt;br&gt;&#xA;वचनं कौशिकस्येति कर्तव्यमविशङ्कया ॥ 1.26.2 ॥&lt;br&gt;&#xA;अनुशिष्टोऽस्म्ययोध्यायां गुरुमध्ये महात्मना।&lt;br&gt;&#xA;पित्रा दशरथेनाहं नावज्ञेयं च तद्वचः ॥ 1.26.3 ॥&lt;br&gt;&#xA;सोऽहं पितुर्वचः श्रुत्वा शासनाद्ब्रह्मवादिनः।&lt;br&gt;&#xA;करिष्यामि न सन्देहस्ताटकावधमुत्तमम् ॥ 1.26.4 ॥&lt;br&gt;&#xA;गोब्राह्मणहितार्थाय देशस्यास्य सुखाय च।&lt;br&gt;&#xA;तव चैवाप्रमेयस्य वचनं कर्त्तुमुद्यतः ॥ 1.26.5 ॥&lt;br&gt;&#xA;एवमुक्त्वा धनुर्मध्ये बध्वा मुष्टिमरिन्दमः।&lt;br&gt;&#xA;ज्याघोषमकरोत्तीव्रं दिशः शब्देन नादयन् ॥ 1.26.6 ॥&lt;br&gt;&#xA;तेन शब्देन वित्रस्तास्ताटकावनवासिनः।&lt;br&gt;&#xA;ताटका च सुसङ्क्रुद्धा तेन शब्देन मोहिता ॥ 1.26.7 ॥&lt;br&gt;&#xA;तं शब्दमभिनिध्याय राक्षसी क्रोधमूर्च्छिता।&lt;br&gt;&#xA;श्रुत्वा चाभ्यद्रवद्वेगाद्यतः शब्दो विनिस्सृतः ॥ 1.26.8 ॥&lt;br&gt;&#xA;तां दृष्ट्वा राघवः क्रुद्धां विकृतां विकृताननाम्।&lt;br&gt;&#xA;प्रमाणेनातिवृद्धां च लक्ष्मणं सोऽभ्यभाषत ॥ 1.26.9 ॥&lt;br&gt;&#xA;पश्य लक्ष्मण यक्षिण्या भैरवं दारुणं वपुः।&lt;br&gt;&#xA;भिद्येरन् दर्शनादस्या भीरूणां हृदयानि च ॥ 1.26.10 ॥&lt;br&gt;&#xA;एनां पश्य दुराधर्षां मायाबलसमन्विताम्।&lt;br&gt;&#xA;विनिवृत्तां करोम्यद्य हृतकर्णाग्रनासिकाम् ॥ 1.26.11 ॥&lt;br&gt;&#xA;न ह्येनामुत्सहे हन्तुं स्त्रीस्वभावेन रक्षिताम्।&lt;br&gt;&#xA;वीर्यं चास्या गतिं चापि हनिष्यामीति मे मतिः ॥ 1.26.12 ॥&lt;br&gt;&#xA;एवं ब्रुवाणे रामे तु ताटका क्रोधमूर्च्छिता।&lt;br&gt;&#xA;उद्यम्य बाहू गर्जन्ती राममेवाभ्यधावत ॥ 1.26.13 ॥&lt;br&gt;&#xA;विश्वामित्रस्तु ब्रह्मर्षिर्हुङ्कारेणाभिभर्त्स्य ताम्।&lt;br&gt;&#xA;स्वस्ति राघवयोरस्तु जयं चैवाभ्यभाषत ॥ 1.26.14 ॥&lt;br&gt;&#xA;उद्धून्वाना रजो घोरं ताटका राघवावुभौ।&lt;br&gt;&#xA;रजोमोहेन महता मुहूर्तं सा व्यमोहयत् ॥ 1.26.15 ॥&lt;br&gt;&#xA;ततो मायां समास्थाय शिलावर्षेण राघवौ।&lt;br&gt;&#xA;अवाकिरत्सुमहता ततश्चुक्रोध राघवः ॥ 1.26.16 ॥&lt;br&gt;&#xA;शिलावर्षं महत्तस्याः शरवर्षेण राघवः।&lt;br&gt;&#xA;प्रतिहत्योपधावन्त्याः करौ चिच्छेद पत्रिभिः ॥ 1.26.17 ॥&lt;br&gt;&#xA;ततश्छिन्नभुजां श्रान्तामभ्याशे परिगर्जतीम्।&lt;br&gt;&#xA;सौमित्रिरकरोत् क्रोधाद्धृतकर्णाग्रनासिकाम् ॥ 1.26.18 ॥&lt;br&gt;&#xA;अन्तर्द्धानं गता यक्षी मोहयन्तीव मायया।&lt;br&gt;&#xA;अश्मवर्षं विमुञ्चन्ती भैरवं विचचार ह ॥ 1.26.19 ॥&lt;br&gt;&#xA;ततस्तावश्मवर्षेण कीर्यमाणौ समन्ततः।&lt;br&gt;&#xA;दृष्ट्वा गाधिसुतः श्रीमानिदं वचनमब्रवीत् ॥ 1.26.20 ॥&lt;br&gt;&#xA;अलं ते घृणया वीर पापैषा दुष्टचारिणी।&lt;br&gt;&#xA;यज्ञविघ्नकरी यक्षी पुरा वर्द्धति मायया ॥ 1.26.21 ॥&lt;br&gt;&#xA;वध्यतां तावदेवैषा पुरा सन्ध्या प्रवर्तते।&lt;br&gt;&#xA;रक्षांसि सन्ध्याकालेषु दुर्द्धर्षाणि भवन्ति वै ॥ 1.26.22 ॥&lt;br&gt;&#xA;इत्युक्तस्तु तदा यक्षीमश्मवृष्ट्याभिवर्षतीम्।&lt;br&gt;&#xA;दर्शयन् शब्दवेधित्वं तां रुरोध स सायकैः ॥ 1.26.23 ॥&lt;br&gt;&#xA;सा रुद्धा शरजालेन मायाबलसमन्विता।&lt;br&gt;&#xA;अभिदुद्राव काकुत्स्थं लक्ष्मणं च विनेदुषी ॥ 1.26.24 ॥&lt;br&gt;&#xA;तामापतन्तीं वेगेन विक्रान्तामशनीमिव।&lt;br&gt;&#xA;शरेणोरसि विव्याध सा पपात ममार च ॥ 1.26.25 ॥&lt;br&gt;&#xA;तां हतां भीमसङ्काशां दृष्ट्वा सुरपतिस्तदा।&lt;br&gt;&#xA;साधु साध्विति काकुत्स्थं सुराश्च समपूजयन् ॥ 1.26.26 ॥&lt;br&gt;&#xA;उवाच परमप्रीतः सहस्राक्षः पुरन्दरः।&lt;br&gt;&#xA;सुराश्च सर्वे संहृष्टा विश्वामित्रमथाब्रुवन् ॥ 1.26.27 ॥&lt;br&gt;&#xA;मुने कौशिक भद्रं ते सेन्द्राः सर्वे मरुद्गणाः।&lt;br&gt;&#xA;तोषिताः कर्मणानेन स्नेहं दर्शय राघवे ॥ 1.26.28 ॥&lt;br&gt;&#xA;प्रजापतेः कृशाश्वस्य पुत्रान् सत्यपराक्रमान्।&lt;br&gt;&#xA;तपोबलभृतो ब्रह्मन् राघवाय निवेदय ॥ 1.26.29 ॥&lt;br&gt;&#xA;पात्रभूतश्च ते ब्रह्मन् तवानुगमने धृतः।&lt;br&gt;&#xA;कर्तव्यं च महत्कार्यं सुराणां राजसूनुना ॥ 1.26.30 ॥&lt;br&gt;&#xA;एवमुक्त्वा सुराः सर्वे जग्मुर्हृष्टा यथागतम्।&lt;br&gt;&#xA;विश्वामित्रं पुरस्कृत्य ततः सन्ध्या प्रवर्तते ॥ 1.26.31 ॥&lt;br&gt;&#xA;ततो मुनिवरः प्रीतस्ताटकावधतोषितः।&lt;br&gt;&#xA;मूर्ध्नि राममुपाघ्राय इदं वचनमब्रवीत् ॥ 1.26.32 ॥&lt;br&gt;&#xA;इहाद्य रजनीं राम वसाम शुभदर्शन।&lt;br&gt;&#xA;श्वःप्रभाते गमिष्यामस्तदाश्रमपदं मम ॥ 1.26.33 ॥&lt;br&gt;&#xA;विश्वामित्रवचः श्रुत्वा हृष्टो दशरथात्मजः।&lt;br&gt;&#xA;उवास रजनीं तत्र ताटकाया वने सुखम् ॥ 1.26.34 ॥&lt;br&gt;&#xA;मुक्तशापं वनं तच्च तस्मिन्नेव तदाऽहनि।&lt;br&gt;&#xA;रमणीयं विबभ्राज यथा चैत्ररथं वनम् ॥ 1.26.35 ॥&lt;br&gt;&#xA;निहत्य तां यक्षसुतां स रामः प्रशस्यमानः सुरसिद्धसङ्घैः।&lt;br&gt;&#xA;उवास तस्मिन् मुनिना सहैव प्रभातवेलां प्रतिबोध्यमानः ॥ 1.26.36 ॥&lt;/p&gt;</description>
    </item>
    <item>
      <title>०२७ रामायास्त्रप्रदानम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/027_rAmAyAstrapradAnam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/027_rAmAyAstrapradAnam/</guid>
      <description>&lt;p&gt;अथ तां रजनीमुष्य विश्वामित्रो महायशाः।&lt;br&gt;&#xA;प्रहस्य राघवं वाक्यमुवाच मधुराक्षरम् ॥ 1.27.1 ॥&lt;br&gt;&#xA;परितुष्टोऽस्मि भद्रं ते राजपुत्र महायशः।&lt;br&gt;&#xA;प्रीत्या परमया युक्तो ददाम्यस्त्राणि सर्वशः ॥ 1.27.2 ॥&lt;br&gt;&#xA;देवासुरगणान् वापि सगन्धर्वोरगानपि।&lt;br&gt;&#xA;यैरमित्रान् प्रसह्याजौ वशीकृत्य जयिष्यसि ॥ 1.27.3 ॥&lt;br&gt;&#xA;तानि दिव्यानि भद्रं ते ददाम्यस्त्राणि सर्वशः।&lt;br&gt;&#xA;दण्डचक्रं महद्दिव्यं तव दास्यामि राघव ॥ 1.27.4 ॥&lt;br&gt;&#xA;धर्मचक्रं ततो वीर कालचक्रं तथैव च।&lt;br&gt;&#xA;विष्णुचक्रं तथात्युग्रमैन्द्रमस्त्रं तथैव च ॥ 1.27.5 ॥&lt;br&gt;&#xA;अस्त्रं ब्रह्मशिरश्चैव ऐषीकमपि राघव।&lt;br&gt;&#xA;ददामि ते महाबाहो ब्राह्ममस्त्रमनुत्तमम् ॥ 1.27.6 ॥&lt;br&gt;&#xA;गदे द्वे चैव काकुत्स्थ मोदकी शिखरी उभे।&lt;br&gt;&#xA;प्रदीप्ते नरशार्दूल प्रयच्छामि नृपात्मज ॥ 1.27.7 ॥&lt;br&gt;&#xA;धर्मपाशमहं राम कालपाशं तथैव च।&lt;br&gt;&#xA;पाशं वारुणमस्त्रं च ददाम्यहमनुत्तमम् ॥ 1.27.8 ॥&lt;br&gt;&#xA;अशनी द्वे प्रयच्छामि शुष्कार्द्रे रघुनन्दन।&lt;br&gt;&#xA;ददामि चास्त्रं पैनाकमस्त्रं नारायणं तथा ॥ 1.27.9 ॥&lt;br&gt;&#xA;आग्नेयमस्त्रं दयितं शिखरं नाम नामतः।&lt;br&gt;&#xA;वायव्यं प्रथनं नाम ददामि च तवानघ ॥ 1.27.10 ॥&lt;br&gt;&#xA;अस्त्रं हयशिरो नाम क्रौञ्चमस्त्रं तथैव च।&lt;br&gt;&#xA;शक्तिद्वयं च काकुत्स्थ ददामि तव राघव ॥ 1.27.11 ॥&lt;br&gt;&#xA;कङ्कालं मुसलं घोरं कापालमथ कङ्कणम्।&lt;br&gt;&#xA;धारयन्त्यसुरा यानि ददाम्येतानि सर्वशः ॥ 1.27.12 ॥&lt;br&gt;&#xA;वैद्याधरं महास्त्रं च नन्दनं नाम नामतः।&lt;br&gt;&#xA;असिरत्नं महाबाहो ददामि नृवरात्मज ॥ 1.27.13 ॥&lt;br&gt;&#xA;गान्धर्वमस्त्रं दयितं मानवं नाम नामतः।&lt;br&gt;&#xA;प्रस्वापनप्रशमने दद्मि सौरं च राघव ॥ 1.27.14 ॥&lt;br&gt;&#xA;दर्पणं शोषणं चैव सन्तापनविलापने।&lt;br&gt;&#xA;मदनं चैव दुर्द्धर्षं कन्दर्पदयितं तथा ॥ 1.27.15 ॥&lt;br&gt;&#xA;पैशाचमस्त्रं दयितं मोहनं नाम नामतः।&lt;br&gt;&#xA;प्रतीच्छ नरशार्दूल राजपुत्र महायशः ॥ 1.27.16 ॥&lt;br&gt;&#xA;तामसं नरशार्दूल सौमनं च महाबल।&lt;br&gt;&#xA;संवर्तं चैव दुर्द्धर्षं मौसलं नाम नामतः ॥ 1.27.17 ॥&lt;br&gt;&#xA;सत्यमस्त्रं महाबाहो तथा मायाधरं परम्।&lt;br&gt;&#xA;घोरं तेजःप्रभं नाम परतेजोऽपकर्षणम् ॥ 1.27.18 ॥&lt;br&gt;&#xA;सौम्यास्त्रं शिशिरं नाम त्वाष्ट्रमस्त्रं सुकामदम्।&lt;br&gt;&#xA;दारुणं च भगस्यापि शीतेषुमथ मानवम् ॥ 1.27.19 ॥&lt;br&gt;&#xA;एतान् राम महाबाहो कामरूपान् महाबलान्।&lt;br&gt;&#xA;गृहाण परमोदारान् क्षिप्रमेव नृपात्मज ॥ 1.27.20 ॥&lt;br&gt;&#xA;स्थितस्तु प्राङ्मुखो भूत्वा शुचिर्मुनिवरस्तदा।&lt;br&gt;&#xA;ददौ रामाय सुप्रीतो मन्त्रग्राममनुत्तमम् ॥ 1.27.21 ॥&lt;br&gt;&#xA;सर्वसङ्ग्रहणं येषां दैवतैरपि दुर्लभम्।&lt;br&gt;&#xA;तान्यस्त्राणि तदा विप्रो राघवाय न्यवेदयत् ॥ 1.27.22 ॥&lt;br&gt;&#xA;जपतस्तु मुनेस्तस्य विश्वामित्रस्य धीमतः।&lt;br&gt;&#xA;उपतस्थुर्महार्हाणि सर्वाण्यस्त्राणि राघवम् ॥ 1.27.23 ॥&lt;br&gt;&#xA;ऊचुश्च मुदिताः सर्वे रामं प्राञ्जलयस्तदा।&lt;br&gt;&#xA;इमे स्म परमोदाराः किङ्करास्तव राघव ॥ 1.27.24 ॥&lt;br&gt;&#xA;प्रतिगृह्य च काकुत्स्थः समालभ्य च पाणिना।&lt;br&gt;&#xA;मानसा मे भविष्यध्वमिति तानभ्यचोदयत् ॥ 1.27.25 ॥&lt;br&gt;&#xA;ततः प्रीतमना रामो विश्वामित्रं महामुनिम्।&lt;br&gt;&#xA;अभिवाद्य महातेजा गमनायोपचक्रमे ॥ 1.27.26 ॥&lt;/p&gt;</description>
    </item>
    <item>
      <title>०२८ अस्त्रसंहारोपदेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/028_astrasaMhAropadeshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/028_astrasaMhAropadeshaH/</guid>
      <description>&lt;p&gt;प्रतिगृह्य ततोऽस्त्राणि प्रहृष्टवदनः शुचिः।&lt;br&gt;&#xA;गच्छन्नेव च काकुत्स्थो विश्वामित्रमथाब्रवीत् ॥ 1.28.1 ॥&lt;br&gt;&#xA;गृहीतास्त्रोऽस्मि भगवन् दुराधर्षः सुरासुरैः।&lt;br&gt;&#xA;अस्त्राणां त्वहमिच्छामि संहारं मुनिपुङ्गव ॥ 1.28.2 ॥&lt;br&gt;&#xA;एवं ब्रुवति काकुत्स्थे विश्वामित्रो महायशाः।&lt;br&gt;&#xA;संहारं व्याजहाराथ धृतिमान् सुव्रतः शुचिः ॥ 1.28.3 ॥&lt;br&gt;&#xA;सत्यवन्तं सत्यकीर्तिं धृष्टं रभसमेव च।&lt;br&gt;&#xA;प्रतिहारतरं नाम पराङ्मुखमवाङ्मुखम् ॥ 1.28.4 ॥&lt;br&gt;&#xA;लक्षाक्षविषमौ चैव दृढनाभसुनाभकौ।&lt;br&gt;&#xA;दशाक्षशतवक्त्रौ च दशशीर्षशतोदरौ ॥ 1.28.5 ॥&lt;br&gt;&#xA;पद्मनाभमहानाभौ दुन्दुनाभसुनाभकौ।&lt;br&gt;&#xA;ज्योतिषं कृशनं चैव नैराश्यविमलावुभौ ॥ 1.28.6 ॥&lt;br&gt;&#xA;योगन्धरहरिद्रौ च दैत्यप्रशमनौ तथा।&lt;br&gt;&#xA;सार्चिर्माली धृतिर्माली वृत्तिमान् रुचिरस्तथा ॥ 1.28.7 ॥&lt;br&gt;&#xA;पितृसौमनसं चैव विधूतमकरावुभौ।&lt;br&gt;&#xA;करवीरकरं चैव धनधान्यौ च राघव ॥ 1.28.8 ॥&lt;br&gt;&#xA;कामरूपं कामरुचिं मोहमावरणं तथा।&lt;br&gt;&#xA;जृम्भकं सर्वनाभं च सन्तानवरणौ तथा ॥ 1.28.9 ॥&lt;br&gt;&#xA;कृशाश्वतनयान् राम भास्वरान् कामरूपिणः।&lt;br&gt;&#xA;प्रतीच्छ मम भद्रं ते पात्रभूतोऽसि राघव ॥ 1.28.10 ॥&lt;br&gt;&#xA;बाढमित्येव काकुत्स्थः प्रहृष्टेनान्तरात्मना ॥ 1.28.11 ॥&lt;br&gt;&#xA;दिव्यभास्वरदेहाश्च मूर्तिमन्तः सुखप्रदाः।&lt;br&gt;&#xA;केचिदङ्गारसदृशाः केचिद्धूमोपमास्तथा ॥ 1.28.12 ॥&lt;br&gt;&#xA;चन्द्रार्कसदृशाः केचित् प्रह्वाञ्जलिपुटास्तथा।&lt;br&gt;&#xA;रामं प्राञ्जलयो भूत्वाब्रुवन् मधुरभाषिणः ॥ 1.28.13 ॥&lt;br&gt;&#xA;इमे स्म नरशार्दूल शाधि किं करवाम ते ॥ 1.28.14 ॥&lt;br&gt;&#xA;मानसाः कार्यकालेषु साहाय्यं मे करिष्यथ।&lt;br&gt;&#xA;गम्यतामिति तानाह यथेष्टं रघुनन्दनः ॥ 1.28.15 ॥&lt;br&gt;&#xA;अथ ते राममामन्त्र्य कृत्वा चापि प्रदक्षिणम्।&lt;br&gt;&#xA;एवमस्त्विति काकुत्स्थमुक्त्वा जग्मुर्यथागतम् ॥ 1.28.16 ॥&lt;br&gt;&#xA;स च तान् राघवो ज्ञात्वा विश्वामित्रं महामुनिम्।&lt;br&gt;&#xA;गच्छन्नेवाथ मधुरं श्लक्ष्णं वचनमब्रवीत् ॥ 1.28.17 ॥&lt;br&gt;&#xA;किं न्वेतन्मेघसङ्काशं पर्वतस्याविदूरतः।&lt;br&gt;&#xA;वृक्षषण्डमितो भाति परं कौतूहलं हि मे ॥ 1.28.18 ॥&lt;br&gt;&#xA;दर्शनीयं मृगाकीर्णं मनोहरमतीव च।&lt;br&gt;&#xA;नाना प्रकारैः शकुनैर्वल्गुनादैरलङ्कृतम् ॥ 1.28.19 ॥&lt;br&gt;&#xA;निस्सृताः स्म मुनिश्रेष्ठ कान्ताराद्रोमहर्षणात् ॥ 1.28.20 ॥&lt;br&gt;&#xA;अनया त्ववगच्छामि देशस्य सुखवत्तया।&lt;br&gt;&#xA;सर्वं मे शंस भगवन् कस्याश्रमपदं त्विदम् ॥ 1.28.21 ॥&lt;br&gt;&#xA;सम्प्राप्ता यत्र ते पापा ब्रह्मघ्ना दुष्टचारिणः।&lt;br&gt;&#xA;तव यज्ञस्य विघ्नाय दुरात्मानो महामते ॥ 1.28.22 ॥&lt;br&gt;&#xA;भगवंस्तस्य को देशः सा यत्र तव याज्ञिकी।&lt;br&gt;&#xA;रक्षितव्या क्रिया ब्रह्मन् मम वध्याश्च राक्षसाः ॥ 1.28.23 ॥&lt;br&gt;&#xA;एतत्सर्वं मुनिश्रेष्ठ श्रोतुमिच्छाम्यहं प्रभो ॥ 1.28.24 ॥&lt;/p&gt;</description>
    </item>
    <item>
      <title>०२९ सिद्धाश्रमगमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/029_siddhAshramagamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/029_siddhAshramagamanam/</guid>
      <description>&lt;p&gt;अथ तस्याप्रमेयस्य तद्वनं परिपृच्छतः।&lt;br&gt;&#xA;विश्वामित्रो महातेजा व्याख्यातुमुपचक्रमे ॥ 1.29.1 ॥&lt;br&gt;&#xA;वर्षाणि सुबहून्येव तथा युगशतानि च।&lt;br&gt;&#xA;तपश्चरणयोगार्थमुवास सुमहातपाः ॥ 1.29.2 ॥&lt;br&gt;&#xA;एष पूर्वाश्रमो राम वामनस्य महात्मनः।&lt;br&gt;&#xA;सिद्धाश्रम इति ख्यातः सिद्धो ह्यत्र महातपाः ॥ 1.29.3 ॥&lt;br&gt;&#xA;निर्जित्य दैवतगणान् सेन्द्रांश्च समरुद्गणान्।&lt;br&gt;&#xA;कारयामास तद्राज्यं त्रिषु लोकेषु विश्रुतः ॥ 1.29.4 ॥&lt;br&gt;&#xA;बलेस्तु यजमानस्य देवाः साग्निपुरोगमाः।&lt;br&gt;&#xA;समागम्य स्वयं चैव विष्णुमूचुरिहाश्रमे ॥ 1.29.5 ॥&lt;br&gt;&#xA;बलिर्वैरोचनिर्विष्णो यजते यज्ञमुत्तमम्।&lt;br&gt;&#xA;असमाप्ते क्रतौ तस्मिन् स्वकार्यमभिपद्यताम् ॥ 1.29.6 ॥&lt;br&gt;&#xA;ये चैनमभिवर्तन्ते याचितार इतस्ततः।&lt;br&gt;&#xA;यच्च यत्र यथावच्च सर्वं तेभ्यः प्रयच्छति ॥ 1.29.7 ॥&lt;br&gt;&#xA;स त्वं सुरहितार्थाय मायायोगमुपागतः।&lt;br&gt;&#xA;वामनत्वं गतो विष्णो कुरु कल्याणमुत्तमम् ॥ 1.29.8 ॥&lt;br&gt;&#xA;एतस्मिन्नन्तरे राम कश्यपोऽग्निसमप्रभः।&lt;br&gt;&#xA;अदित्या सहितो राम दीप्यमान इवौजसा ॥ 1.29.9 ॥&lt;br&gt;&#xA;देवीसहायो भगवान् दिव्यं वर्षसहस्रकम्।&lt;br&gt;&#xA;व्रतं समाप्य वरदं तुष्टाव मधुसूदनम् ॥ 1.29.10 ॥&lt;br&gt;&#xA;तपोमयं तपोराशिं तपोमूर्तिं तपात्मकम्।&lt;br&gt;&#xA;तपसा त्वां सुतप्तेन पश्यामि पुरुषोत्तमम् ॥ 1.29.11 ॥&lt;br&gt;&#xA;शरीरे तव पश्यामि जगत्सर्वमिदं प्रभो।&lt;br&gt;&#xA;त्वमनादिरनिर्देश्यस्त्वामहं शरणं गतः ॥ 1.29.12 ॥&lt;br&gt;&#xA;तमुवाच हरिः प्रीतः कश्यपं धूतकल्मषम्।&lt;br&gt;&#xA;वरं वरय भद्रं ते वरार्होऽसि मतो मम ॥ 1.29.13 ॥&lt;br&gt;&#xA;तच्छ्रुत्वा वचनं तस्य मारीचः कश्यपोऽब्रवीत् ॥ 1.29.14 ॥&lt;br&gt;&#xA;अदित्या देवतानां च मम चैवानुयाचतः।&lt;br&gt;&#xA;वरं वरद सुप्रीतो दातुमर्हसि सुव्रत ॥ 1.29.15 ॥&lt;br&gt;&#xA;भ्राता भव यवीयांस्त्वं शक्रस्यासुरसूदन।&lt;br&gt;&#xA;शोकार्त्तानां तु देवानां साहाय्यं कर्तुमर्हसि ॥ 1.29.16 ॥&lt;br&gt;&#xA;अयं सिद्धाश्रमो नाम प्रसादात्ते भविष्यति।&lt;br&gt;&#xA;सिद्धे कर्म्मणि देवेश उत्तिष्ठ भगवन्नितः ॥ 1.29.17 ॥&lt;br&gt;&#xA;अथ विष्णुर्महातेजा अदित्यां समजायत।&lt;br&gt;&#xA;वामनं रूपमास्थाय वैरोचनिमुपागमत् ॥ 1.29.18 ॥&lt;br&gt;&#xA;त्रीन् क्रमानथ भिक्षित्वा प्रतिगृह्य च मानदः।&lt;br&gt;&#xA;आक्रम्य लोकाल्ँलोकात्मा सर्वलोकहिते रतः ॥ 1.29.19 ॥&lt;br&gt;&#xA;महेन्द्राय पुनः प्रादान्नियम्य बलिमोजसा।&lt;br&gt;&#xA;त्रैलोक्यं स महातेजाश्चक्रे शक्रवशं पुनः ॥ 1.29.20 ॥&lt;br&gt;&#xA;तेनैव पूर्वमाक्रान्त आश्रमः श्रमनाशनः।&lt;br&gt;&#xA;मया तु भक्त्या तस्यैष वामनस्योपभुज्यते ॥ 1.29.21 ॥&lt;br&gt;&#xA;एतमाश्रममायान्ति राक्षसा विघ्नकारिणः।&lt;br&gt;&#xA;अत्रैव पुरुषव्याघ्र हन्तव्या दुष्टचारिणः ॥ 1.29.22 ॥&lt;br&gt;&#xA;अद्य गच्छामहे राम सिद्धाश्रममनुत्तमम्।&lt;br&gt;&#xA;तदाश्रमपदं तात तवाप्येतद्यथा मम ॥ 1.29.23 ॥&lt;br&gt;&#xA;प्रविशन्नाश्रमपदं व्यरोचत महामुनिः।&lt;br&gt;&#xA;शशीव गतनीहारः पुनर्वसुसमन्वितः ॥ 1.29.24 ॥&lt;br&gt;&#xA;तं दृष्ट्वा मुनयः सर्वे सिद्धाश्रमनिवासिनः।&lt;br&gt;&#xA;उत्पत्योत्पत्य सहसा विश्वामित्रमपूजयन् ॥ 1.29.25 ॥&lt;br&gt;&#xA;यथार्हं चक्रिरे पूजां विश्वामित्राय धीमते।&lt;br&gt;&#xA;तथैव राजपुत्राभ्यामकुर्वन्नतिथिक्रियाम् ॥ 1.29.26 ॥&lt;br&gt;&#xA;मुहूर्तमिव विश्रान्तौ राजपुत्रावरिन्दमौ।&lt;br&gt;&#xA;प्राञ्जली मुनिशार्दूलमूचतू रघुनन्दनौ ॥ 1.29.27 ॥&lt;br&gt;&#xA;अद्यैव दीक्षां प्रविश भद्रं ते मुनिपुङ्गव।&lt;br&gt;&#xA;सिद्धाश्रमोऽयं सिद्धः स्यात् सत्यमस्तु वचस्तव ॥ 1.29.28 ॥&lt;br&gt;&#xA;एवमुक्तो महातेजा विश्वामित्रो महामुनिः।&lt;br&gt;&#xA;प्रविवेश ततो दीक्षां नियतो नियतेन्द्रियः ॥ 1.29.29 ॥&lt;br&gt;&#xA;कुमारावपि तां रात्रिमुषित्वा सुसमाहितौ।&lt;br&gt;&#xA;प्रभातकाले चोत्थाय पूर्वां सन्ध्यामुपास्य च ॥ 1.29.30 ॥&lt;br&gt;&#xA;स्पृष्टोदकौ शुची जप्यं समाप्य नियमेन च।&lt;br&gt;&#xA;हुताग्निहोत्रमासीनं विश्वामित्रमवन्दताम् ॥ 1.29.31 ॥&lt;/p&gt;</description>
    </item>
    <item>
      <title>०३० यज्ञरक्षणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/030_yajnaraxaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/03-vishvAmitra-sevA/030_yajnaraxaNam/</guid>
      <description>&lt;p&gt;अथ तौ देशकालज्ञौ राजपुत्रावरिन्दमौ।&lt;br&gt;&#xA;देशे काले च वाक्यज्ञावब्रूतां कौशिकं वचः ॥ 1.30.1 ॥&lt;br&gt;&#xA;भगवन् श्रोतुमिच्छावो यस्मिन् काले निशाचरौ।&lt;br&gt;&#xA;संरक्षणीयौ तौ ब्रह्मन्नातिवर्तेत तत्क्षणम् ॥ 1.30.2 ॥&lt;br&gt;&#xA;एवं ब्रुवाणौ काकुत्स्थौ त्वरमाणौ युयुत्सया।&lt;br&gt;&#xA;सर्वे ते मुनयः प्रीताः प्रशशंसुर्नृपात्मजौ ॥ 1.30.3 ॥&lt;br&gt;&#xA;अद्यप्रभृति षड्रात्रं रक्षतं राघवौ युवाम्।&lt;br&gt;&#xA;दीक्षां गतो ह्येष मुनिर्मौनित्वं च गमिष्यति ॥ 1.30.4 ॥&lt;br&gt;&#xA;तौ च तद्वचनं श्रुत्वा राजपुत्रौ यशस्विनौ।&lt;br&gt;&#xA;अनिद्रौ षडहोरात्रं तपोवनमरक्षताम् ॥ 1.30.5 ॥&lt;br&gt;&#xA;उपासाञ्चक्रतुर्वीरौ यत्तौ परमधन्विनौ।&lt;br&gt;&#xA;ररक्षतुर्मुनिवरं विश्वामित्रमरिन्दमौ ॥ 1.30.6 ॥&lt;br&gt;&#xA;अथ काले गते तस्मिन् षष्ठेऽहनि समागते।&lt;br&gt;&#xA;सौमित्रिमब्रवीद्रामो यत्तो भव समाहितः ॥ 1.30.7 ॥&lt;br&gt;&#xA;रामस्यैवं ब्रुवाणस्य त्वरितस्य युयुत्सया।&lt;br&gt;&#xA;प्रजज्वाल ततो वेदिस्सोपाध्यायपुरोहिता ॥ 1.30.8 ॥&lt;br&gt;&#xA;सदर्भचमसस्रुक्का ससमित्कुसुमोच्चया।&lt;br&gt;&#xA;विश्वामित्रेण सहिता वेदिर्जज्वाल सर्त्विजा ॥ 1.30.9 ॥&lt;br&gt;&#xA;मन्त्रवच्च यथान्यायं यज्ञोऽसौ सम्प्रवर्तते।&lt;br&gt;&#xA;आकाशे च महान् शब्दः प्रादुरासीद्भयानकः ॥ 1.30.10 ॥&lt;br&gt;&#xA;आवार्य गगनं मेघो यथा प्रावृषि निर्गतः।&lt;br&gt;&#xA;तथा मायां विकुर्वाणौ राक्षसावभ्यधावताम् ॥ 1.30.11 ॥&lt;br&gt;&#xA;मारीचश्च सुबाहुश्च तयोरनुचराश्च ये।&lt;br&gt;&#xA;आगम्य भीमसङ्काशा रुधिरौघमवासृजन् ॥ 1.30.12 ॥&lt;br&gt;&#xA;सा तेन रुधिरौघेण वेदिर्जज्वाल मण्डिता।&lt;br&gt;&#xA;सहसाऽभिद्रुतो रामस्तानपश्यत्ततो दिवि ॥ 1.30.13 ॥&lt;br&gt;&#xA;तावापतन्तौ सहसा दृष्ट्वा राजीवलोचनः।&lt;br&gt;&#xA;लक्ष्मणं त्वभिसम्प्रेक्ष्य रामो वचनमब्रवीत् ॥ 1.30.14 ॥&lt;br&gt;&#xA;पश्य लक्ष्मण दुर्वृत्तान् राक्षसान् पिशिताशनान्।&lt;br&gt;&#xA;मानवास्त्रसमाधूताननिलेन यथा घनान् ॥ 1.30.15 ॥&lt;br&gt;&#xA;मानवं परमोदारमस्त्रं परमभास्वरम्।&lt;br&gt;&#xA;चिक्षेप परमक्रुद्धो मारीचोरसि राघवः ॥ 1.30.16 ॥&lt;br&gt;&#xA;स तेन परमास्त्रेण मानवेन समाहतः।&lt;br&gt;&#xA;सम्पूर्णं योजनशतं क्षिप्तः सागरसम्प्लवे ॥ 1.30.17 ॥&lt;br&gt;&#xA;विचेतनं विघूर्णन्तं शीतेषु बलताडितम्।&lt;br&gt;&#xA;निरस्तं दृश्य मारीचं रामो लक्ष्मणमब्रवीत् ॥ 1.30.18 ॥&lt;br&gt;&#xA;इमानपि वधिष्यामि निर्घृणान् दुष्टचारिणः।&lt;br&gt;&#xA;राक्षसान् पापकर्मस्थान् यज्ञघ्नान् रुधिराशनान् ॥ 1.30.19 ॥&lt;br&gt;&#xA;सङ्गृह्यास्त्रं ततो रामो दिव्यमाग्नेयमद्भुतम्।&lt;br&gt;&#xA;सुबाहूरसि चिक्षेप स विद्धः प्रापतद्भुवि ॥ 1.30.20 ॥&lt;br&gt;&#xA;शेषान् वायव्यमादाय निजघान महायशाः।&lt;br&gt;&#xA;राघवः परमोदारो मुनीनां मुदमावहन् ॥ 1.30.21 ॥&lt;br&gt;&#xA;स हत्वा राक्षसान् सर्वान् यज्ञघ्नान् रघुनन्दनः।&lt;br&gt;&#xA;ऋषिभिः पूजितस्तत्र यथेन्द्रो विजये पुरा ॥ 1.30.22 ॥&lt;br&gt;&#xA;अथ यज्ञे समाप्ते तु विश्वामित्रो महामुनिः।&lt;br&gt;&#xA;निरीतिका दिशो दृष्ट्वा काकुत्स्थमिदमब्रवीत् ॥ 1.30.23 ॥&lt;br&gt;&#xA;कृतार्थोऽस्मि महाबाहो कृतं गुरुवचस्त्वया।&lt;br&gt;&#xA;सिद्धाश्रममिदं सत्यं कृतं राम महायशः ॥ 1.30.24 ॥&lt;/p&gt;</description>
    </item>
  </channel>
</rss>
