<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०३ on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/</link>
    <description>Recent content in &#43;०३ on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/index.xml" rel="self" type="application/rss+xml" />
    <item>
      <title>०४५ विशाला-गतिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/045_vishAlA-gatiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/045_vishAlA-gatiH/</guid>
      <description>&lt;p&gt;विश्वामित्रवचः श्रुत्वा राघवः सहलक्ष्मणः।&lt;br&gt;&#xA;विस्मयं परमं गत्वा विश्वामित्रमथाब्रवीत् ॥ 1.45.1 ॥&lt;br&gt;&#xA;अत्यद्भुतमिदं ब्रह्मन् कथितं परमं त्वया।&lt;br&gt;&#xA;गङ्गावतरणं पुण्यं सागरस्यापि पूरणम् ॥ 1.45.2 ॥&lt;br&gt;&#xA;क्षणभूतेव नौ रात्रिः संवृत्तेयं महातपः।&lt;br&gt;&#xA;इमां चिन्तयतस्सर्वां निखिलेन कथां तव ॥ 1.45.3 ॥&lt;br&gt;&#xA;तस्य सा शर्वरी सर्वा सह सौमित्रिणा तदा।&lt;br&gt;&#xA;जगाम चिन्तयानस्य विश्वामित्रकथां शुभाम् ॥ 1.45.4 ॥&lt;br&gt;&#xA;ततः प्रभाते विमले विश्वामित्रं महामुनिम्।&lt;br&gt;&#xA;उवाच राघवो वाक्यं कृताह्निकमरिन्दमः ॥ 1.45.5 ॥&lt;br&gt;&#xA;गता भगवती रात्रिः श्रोतव्यं परमं श्रुतम् ॥ 1.45.6 ॥&lt;br&gt;&#xA;नौरेषा हि सुखास्तीर्णा ऋषीणां पुण्यकर्मणाम्।&lt;br&gt;&#xA;भगवन्तमिह प्राप्तं ज्ञात्वा त्वरितमागता ॥ 1.45.7 ॥&lt;br&gt;&#xA;तस्य तद्वचनं श्रुत्वा राघवस्य महात्मनः।&lt;br&gt;&#xA;सन्तारं कारयामास सर्षिसङ्घः सराघवः ॥ 1.45.8 ॥&lt;br&gt;&#xA;उत्तरं तीरमासाद्य सम्पूज्यर्षिगणं तदा।&lt;br&gt;&#xA;गङ्गाकूले निविष्टास्ते विशालां ददृशुः पुरीम् ॥ 1.45.9 ॥&lt;br&gt;&#xA;ततो मुनिवरस्तूर्णं जगाम सहराघवः।&lt;br&gt;&#xA;विशालां नगरीं रम्यां दिव्यां स्वर्गोपमां तदा ॥ 1.45.10 ॥&lt;br&gt;&#xA;अथ रामो महाप्राज्ञो विश्वामित्रं महामुनिम्।&lt;br&gt;&#xA;पप्रच्छ प्राञ्जलिर्भूत्वा विशालामुत्तमां पुरीम् ॥ 1.45.11 ॥&lt;br&gt;&#xA;कतरो राजवंशोऽयं विशालायां महामुने।&lt;br&gt;&#xA;श्रोतुमिच्छामि भद्रं ते परं कौतूहलं हि मे ॥ 1.45.12 ॥&lt;br&gt;&#xA;तस्य तद्वचनं श्रुत्वा रामस्य मुनिपुङ्गवः।&lt;br&gt;&#xA;आख्यातुं तत्समारेभे विशालस्य पुरातनम् ॥ 1.45.13 ॥&lt;br&gt;&#xA;श्रूयतां राम शक्रस्य कथां कथयतः शुभाम्।&lt;br&gt;&#xA;अस्मिन् देशे तु यद्वृत्तं तदपि शृणु राघव ॥ 1.45.14 ॥&lt;br&gt;&#xA;पूर्वं कृतयुगे राम दितेः पुत्रा महाबलाः।&lt;br&gt;&#xA;अदितेश्च महाभाग वीर्यवन्तः सुधार्मिकाः ॥ 1.45.15 ॥&lt;br&gt;&#xA;ततस्तेषां नरश्रेष्ठ बुद्धिरासीन्महात्मनाम्।&lt;br&gt;&#xA;अमरा अजराश्चैव कथं स्याम निरामयाः ॥ 1.45.16 ॥&lt;br&gt;&#xA;तेषां चिन्तयतां राम बुद्धिरासीन्महात्मनाम्।&lt;br&gt;&#xA;क्षीरोदमथनं कृत्वा रसं प्राप्स्याम तत्र वै ॥ 1.45.17 ॥&lt;br&gt;&#xA;ततो निश्चित्य मथनं योक्त्रं कृत्वा च वासुकिम्।&lt;br&gt;&#xA;मन्थानं मन्दरं कृत्वा ममन्थुरमितौजसः ॥ 1.45.18 ॥&lt;br&gt;&#xA;अथ वर्षसहस्रेण सदण्डः सकमण्डलुः।&lt;br&gt;&#xA;पूर्वं धन्वन्तरिर्नाम अप्सराश्च सुवर्चसः ॥ 1.45.19 ॥&lt;br&gt;&#xA;अप्सु निर्मथनादेव रसस्तस्माद्वरस्त्रियः।&lt;br&gt;&#xA;उत्पेतुर्मनुजश्रेष्ठ तस्मादप्सरसोऽभवन् ॥ 1.45.20 ॥&lt;br&gt;&#xA;षष्टिः कोट्योऽभवंस्तासामप्सराणां सुवर्चसाम्।&lt;br&gt;&#xA;असङ्ख्येयास्तु काकुत्स्थ यास्तासां परिचारिकाः ॥ 1.45.21 ॥&lt;br&gt;&#xA;न ताः स्म प्रतिगृह्णन्ति सर्वे ते देवदानवाः।&lt;br&gt;&#xA;अप्रतिग्रहणादेव तेन साधारणाः स्मृताः ॥ 1.45.22 ॥&lt;br&gt;&#xA;वरुणस्य ततः कन्या वारुणी रघुनन्दन।&lt;br&gt;&#xA;उत्पपात महाभागा मार्गमाणा परिग्रहम् ॥ 1.45.23 ॥&lt;br&gt;&#xA;दितेः पुत्रा न तां राम जगृहुर्वरुणात्मजाम्।&lt;br&gt;&#xA;अदितेस्तु सुता वीर जगृहुस्तामनिन्दिताम् ॥ 1.45.24 ॥&lt;br&gt;&#xA;असुरास्तेन दैतेयाः सुरास्तेनादितेः सुताः।&lt;br&gt;&#xA;हृष्टाः प्रमुदिताश्चासन् वारुणीग्रहणात्सुराः ॥ 1.45.25 ॥&lt;br&gt;&#xA;उच्चैश्श्रवा हयश्रेष्ठो मणिरत्नं च कौस्तुभम्।&lt;br&gt;&#xA;उदतिष्ठन्नरश्रेष्ठ तथैवामृतमुत्तमम् ॥ 1.45.26 ॥&lt;br&gt;&#xA;अथ तस्य कृते राम महानासीत्कुलक्षयः।&lt;br&gt;&#xA;अदितेस्तु ततः पुत्रा दितेः पुत्रानसूदयन् ॥ 1.45.27 ॥&lt;br&gt;&#xA;एकतोऽभ्यागमन् सर्वे ह्यसुरा राक्षसैस्सह।&lt;br&gt;&#xA;युद्धमासीन्महाघोरं वीर त्रैलोक्यमोहनम् ॥ 1.45.28 ॥&lt;br&gt;&#xA;यदा क्षयं गतं सर्वं तदा विष्णुर्महाबलः।&lt;br&gt;&#xA;अमृतं सोऽहरत्तूर्णं मायामास्थाय मोहिनीम् ॥ 1.45.29 ॥&lt;br&gt;&#xA;ये गताभिमुखं विष्णुमक्षयं पुरुषोत्तमम्।&lt;br&gt;&#xA;सम्पिष्टास्ते तदा युद्धे विष्णुना प्रभविष्णुना ॥ 1.45.30 ॥&lt;br&gt;&#xA;अदितेरात्मजा वीरा दितेः पुत्रान्निजघ्निरे।&lt;br&gt;&#xA;तस्मिन् युद्धे महाघोरे दैतेयादित्ययोर्भृशम् ॥ 1.45.31 ॥&lt;br&gt;&#xA;निहत्य दितिपुत्रांश्च राज्यं प्राप्य पुरन्दरः।&lt;br&gt;&#xA;शशास मुदितो लोकान् सर्षिसङ्घान् सचारणान् ॥ 1.45.32 ॥&lt;/p&gt;</description>
    </item>
    <item>
      <title>०४६ दितिकथा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/046_ditikathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/046_ditikathA/</guid>
      <description>&lt;p&gt;हतेषु तेषु पुत्रेषु दितिः परमदुःखिता।&lt;br&gt;&#xA;मारीचं काश्यपं राम भर्त्तारमिदमब्रवीत् ॥ 1.46.1 ॥&lt;br&gt;&#xA;हतपुत्रास्मि भगवंस्तव पुत्रैर्महाबलैः।&lt;br&gt;&#xA;शक्रहन्तारमिच्छामि पुत्रं दीर्घतपोर्जितम् ॥ 1.46.2 ॥&lt;br&gt;&#xA;साहं तपश्चरिष्यामि गर्भं मे दातुमर्हसि।&lt;br&gt;&#xA;ईश्वरं शक्रहन्तारं त्वमनुज्ञातुमर्हसि ॥ 1.46.3 ॥&lt;br&gt;&#xA;तस्यास्तद्वचनं श्रुत्वा मारीचः काश्यपस्तदा।&lt;br&gt;&#xA;प्रत्युवाच महातेजा दितिं परमदुःखिताम् ॥ 1.46.4 ॥&lt;br&gt;&#xA;एवं भवतु भद्रं ते शुचिर्भव तपोधने।&lt;br&gt;&#xA;जनयिष्यसि पुत्रं त्वं शक्रहन्तारमाहवे ॥ 1.46.5 ॥&lt;br&gt;&#xA;पूर्णे वर्षसहस्रे तु शुचिर्यदि भविष्यसि।&lt;br&gt;&#xA;पुत्रं त्रैलोक्यभर्तारं मत्तस्त्वं जनयिष्यसि ॥ 1.46.6 ॥&lt;br&gt;&#xA;एवमुक्त्वा महातेजाः पाणिना स ममार्ज ताम्।&lt;br&gt;&#xA;समालभ्य ततः स्वस्तीत्युक्त्वा स तपसे ययौ ॥ 1.46.7 ॥&lt;br&gt;&#xA;गते तस्मिन्नरश्रेष्ठ दितिः परमहर्षिता।&lt;br&gt;&#xA;कुशप्लवनमासाद्य तपस्तेपे सुदारुणम् ॥ 1.46.8 ॥&lt;br&gt;&#xA;तपस्तस्यां हि कुर्वन्त्यां परिचर्यां चकार ह।&lt;br&gt;&#xA;सहस्राक्षो नरश्रेष्ठ परया गुणसम्पदा ॥ 1.46.9 ॥&lt;br&gt;&#xA;अग्निं कुशान् काष्ठमपः फलं मूलं तथैव च।&lt;br&gt;&#xA;न्यवेदयत् सहस्राक्षो यच्चान्यदपि काङ्क्षितम् ॥ 1.46.10 ॥&lt;br&gt;&#xA;गात्रसंवहनैश्चैव श्रमापनयनैस्तथा।&lt;br&gt;&#xA;शक्रः सर्वेषु कालेषु दितिं परिचचार ह ॥ 1.46.11 ॥&lt;br&gt;&#xA;अथ वर्षसहस्रे तु दशोने रघुनन्दन।&lt;br&gt;&#xA;दितिः परमसम्प्रीता सहस्राक्षमथाब्रवीत् ॥ 1.46.12 ॥&lt;br&gt;&#xA;याचितेन सुरश्रेष्ठ पित्रा तव महात्मना।&lt;br&gt;&#xA;वरो वर्षसहस्रान्ते मम दत्तः सुतं प्रति ॥ 1.46.13 ॥&lt;br&gt;&#xA;तपश्चरन्त्या वर्षाणि दश वीर्यवतां वर।&lt;br&gt;&#xA;अवशिष्टानि भद्रं ते भ्रातरं द्रक्ष्यसे ततः ॥ 1.46.14 ॥&lt;br&gt;&#xA;तमहं त्वत्कृते पुत्रं समाधास्ये जयोत्सुकम्।&lt;br&gt;&#xA;त्रैलोक्यविजयं पुत्रं सह भोक्ष्यसि विज्वरः ॥ 1.46.15 ॥&lt;br&gt;&#xA;एवमुक्त्वा दितिः शक्रं प्राप्ते मध्यं दिवाकरे।&lt;br&gt;&#xA;निद्रयापहृता देवी पादौ कृत्वाथ शीर्षतः ॥ 1.46.16 ॥&lt;br&gt;&#xA;दृष्ट्वा तामशुचिं शक्रः पादतः कृतमूर्द्धजाम्।&lt;br&gt;&#xA;शिरःस्थाने कृतौ पादौ जहास च मुमोद च ॥ 1.46.17 ॥&lt;br&gt;&#xA;तस्याः शरीरविवरं विवेश च पुरन्दरः।&lt;br&gt;&#xA;गर्भं च सप्तधा राम बिभेद परमात्मवान् ॥ 1.46.18 ॥&lt;br&gt;&#xA;भिद्यमानस्ततो गर्भो वज्रेण शतपर्वणा।&lt;br&gt;&#xA;रुरोद सुस्वरं राम ततो दितिरबुध्यत ॥ 1.46.19 ॥&lt;br&gt;&#xA;मा रुदो मा रुदश्चेति गर्भं शक्रोऽभ्यभाषत।&lt;br&gt;&#xA;बिभेद च महातेजा रुदन्तमपि वासवः ॥ 1.46.20 ॥&lt;br&gt;&#xA;न हन्तव्यो न हन्तव्य इत्येवं दितिरब्रवीत्।&lt;br&gt;&#xA;निष्पपात ततः शक्रो मातुर्वचनगौरवात् ॥ 1.46.21 ॥&lt;br&gt;&#xA;प्राञ्जलिर्वज्रसहितो दितिं शक्रोऽभ्यभाषत।&lt;br&gt;&#xA;अशुचिर्देवि सुप्तासि पादयोः कृतमूर्द्धजा ॥ 1.46.22 ॥&lt;br&gt;&#xA;तदन्तरमहं लब्ध्वा शक्रहन्तारमाहवे।&lt;br&gt;&#xA;अभिदं सप्तधा देवि तन्मे त्वं क्षन्तुमर्हसि ॥ 1.46.23 ॥&lt;/p&gt;</description>
    </item>
    <item>
      <title>०४७ मरुदुत्पत्तिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/047_marudutpattiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/047_marudutpattiH/</guid>
      <description>&lt;p&gt;सप्तधा तु कृते गर्भे दितिः परमदुःखिता।&lt;br&gt;&#xA;सहस्राक्षं दुराधर्षं वाक्यं सानुनयाब्रवीत् ॥ 1.47.1 ॥&lt;br&gt;&#xA;ममापराधाद् गर्भोऽयं सप्तधा विफलीकृतः।&lt;br&gt;&#xA;नापराधोऽस्ति देवेश तवात्र बलसूदन ॥ 1.47.2 ॥&lt;br&gt;&#xA;प्रियं तु कर्तुमिच्छामि मम गर्भविपर्यये।&lt;br&gt;&#xA;मरुतां सप्त सप्तानां स्थानपाला भवन्त्विमे ॥ 1.47.3 ॥&lt;br&gt;&#xA;वातस्कन्धा इमे सप्त चरन्तु दिवि पुत्रक।&lt;br&gt;&#xA;मारुता इति विख्याता दिव्यरूपा ममात्मजाः ॥ 1.47.4 ॥&lt;br&gt;&#xA;ब्रह्मलोकं चरत्वेक इन्द्रलोकं तथापरः।&lt;br&gt;&#xA;दिवि वायुरिति ख्यातस्तृतीयोऽपि महायशाः ॥ 1.47.5 ॥&lt;br&gt;&#xA;सञ्चरिष्यन्तु भद्रं ते देवभूता ममात्मजाः।&lt;br&gt;&#xA;त्वत्कृतेनैव नाम्ना च मारुता इति विश्रुताः ॥ 1.47.6 ॥&lt;br&gt;&#xA;तस्यास्तद्वचनं श्रुत्वा सहस्राक्षः पुरन्दरः।&lt;br&gt;&#xA;उवाच प्राञ्जलिर्वाक्यं दितिं बलनिषूदनः ॥ 1.47.7 ॥&lt;br&gt;&#xA;सर्वमेतद्यथोक्तं ते भविष्यति न संशयः।&lt;br&gt;&#xA;विचरिष्यन्ति भद्रं ते देवरूपास्तवात्मजाः ॥ 1.47.8 ॥&lt;br&gt;&#xA;एवं तौ निश्चयं कृत्वा मातापुत्रौ तपोवने।&lt;br&gt;&#xA;जग्मतुस्त्रिदिवं राम कृतार्थाविति नः श्रुतम् ॥ 1.47.9 ॥&lt;br&gt;&#xA;एष देशस्स काकुत्स्थ महेन्द्राध्युषितः पुरा।&lt;br&gt;&#xA;दितिं यत्र तपस्सिद्धामेवं परिचचार सः ॥ 1.47.10 ॥&lt;br&gt;&#xA;इक्ष्वाकोस्तु नरव्याघ्र पुत्रः परमधार्मिकः।&lt;br&gt;&#xA;अलम्बुसायामुत्पन्नो विशाल इति विश्रुतः ॥ 1.47.11 ॥&lt;br&gt;&#xA;तेन चासीदिह स्थाने विशालेति पुरी कृता।&lt;br&gt;&#xA;विशालस्य सुतो राम हेमचन्द्रो महाबलः ॥ 1.47.12 ॥&lt;br&gt;&#xA;सुचन्द्र इति विख्यातो हेमचन्द्रादनन्तरः।&lt;br&gt;&#xA;सुचन्द्रतनयो राम धूम्राश्व इति विश्रुतः ॥ 1.47.13 ॥&lt;br&gt;&#xA;धूम्राश्वतनयश्चापि सृञ्जयः समपद्यत।&lt;br&gt;&#xA;सृञ्जयस्य सुतः श्रीमान् सहदेवः प्रतापवान् ॥ 1.47.14 ॥&lt;br&gt;&#xA;कुशाश्वः सहदेवस्य पुत्रः परमधार्मिकः।&lt;br&gt;&#xA;कुशाश्वस्य महातेजाः सोमदत्तः प्रतापवान् ॥ 1.47.15 ॥&lt;br&gt;&#xA;सोमदत्तस्य पुत्रस्तु काकुत्स्थ इति विश्रुतः ॥ 1.47.16 ॥&lt;br&gt;&#xA;तस्य पुत्रो महातेजाः सम्प्रत्येष पुरीमिमाम्।&lt;br&gt;&#xA;आवसत्यमरप्रख्यः सुमतिर्नाम दुर्जयः ॥ 1.47.17 ॥&lt;br&gt;&#xA;इक्ष्वाकोस्तु प्रसादेन सर्वे वैशालिका नृपाः।&lt;br&gt;&#xA;दीर्घायुषो महात्मानो वीर्यवन्तः सुधार्मिकाः ॥ 1.47.18 ॥&lt;br&gt;&#xA;इहाद्य रजनीं राम सुखं वत्स्यामहे वयम्।&lt;br&gt;&#xA;श्वः प्रभाते नरश्रेष्ठ जनकं द्रष्टुमर्हसि ॥ 1.47.19 ॥&lt;br&gt;&#xA;सुमतिस्तु महातेजा विश्वामित्रमुपागतम्।&lt;br&gt;&#xA;श्रुत्वा नरवरश्रेष्ठः प्रत्युद्गच्छन्महायशाः ॥ 1.47.20 ॥&lt;br&gt;&#xA;पूजां च परमां कृत्वा सोपाध्यायः सबान्धवः।&lt;br&gt;&#xA;प्राञ्जलिः कुशलं पृष्ट्वा विश्वामित्रमथाब्रवीत् ॥ 1.47.21 ॥&lt;br&gt;&#xA;धन्योऽस्म्यनुगृहीतोऽस्मि यस्य मे विषयं मुनिः।&lt;br&gt;&#xA;सम्प्राप्तो दर्शनं चैव नास्ति धन्यतरो मया ॥ 1.47.22 ॥&lt;/p&gt;</description>
    </item>
    <item>
      <title>०४८ अहल्याचरितम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/048_ahalyAcharitam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/048_ahalyAcharitam/</guid>
      <description>&lt;p&gt;पृष्ट्वा तु कुशलं तत्र परस्परसमागमे।&lt;br&gt;&#xA;कथान्ते सुमतिर्वाक्यं व्याजहार महामुनिम् ॥ 1.48.1 ॥&lt;br&gt;&#xA;इमौ कुमारौ भद्रं ते देवतुल्यपराक्रमौ।&lt;br&gt;&#xA;गजसिंहगती वीरौ शार्दूलवृषभोपमौ ॥ 1.48.2 ॥&lt;br&gt;&#xA;पद्मपत्रविशालाक्षौ खड्गतूणीधनुर्द्धरौ।&lt;br&gt;&#xA;अश्विनाविव रूपेण समुपस्थितयौवनौ ॥ 1.48.3 ॥&lt;br&gt;&#xA;यदृच्छयैव गां प्राप्तौ देवलोकादिवामरौ।&lt;br&gt;&#xA;कथं पद्भ्यामिह प्राप्तौ किमर्थं कस्य वा मुने ॥ 1.48.4 ॥&lt;br&gt;&#xA;भूषयन्ताविमं देशं चन्द्रसूर्याविवाम्बरम्।&lt;br&gt;&#xA;परस्परस्य सदृशौ प्रमाणेङ्गितचेष्टितैः ॥ 1.48.5 ॥&lt;br&gt;&#xA;किमर्थं च नरश्रेष्ठौ सम्प्राप्तौ दुर्गमे पथि।&lt;br&gt;&#xA;वरायुधधरौ वीरौ श्रोतुमिच्छामि तत्त्वतः ॥ 1.48.6 ॥&lt;br&gt;&#xA;तस्य तद्वचनं श्रुत्वा यथावृत्तं न्यवेदयत्।&lt;br&gt;&#xA;सिद्धाश्रमनिवासं च राक्षसानां वधं तथा ॥ 1.48.7 ॥&lt;br&gt;&#xA;अतिथी परमौ प्राप्तौ पुत्रौ दशरथस्य तौ।&lt;br&gt;&#xA;पूजयामास विधिवत् सत्कारार्हौ महाबलौ ॥ 1.48.8 ॥&lt;br&gt;&#xA;ततः परमसत्कारं सुमतेः प्राप्य राघवौ।&lt;br&gt;&#xA;उष्य तत्र निशामेकां जग्मतुर्मिथिलां ततः ॥ 1.48.9 ॥&lt;br&gt;&#xA;तान् दृष्ट्वा मुनयः सर्वे जनकस्य पुरीं शुभाम्।&lt;br&gt;&#xA;साधु साध्विति शंसन्तो मिथिलां समपूजयन् ॥ 1.48.10 ॥&lt;br&gt;&#xA;मिथिलोपवने तत्र आश्रमं दृश्य राघवः।&lt;br&gt;&#xA;पुराणं निर्जनं रम्यं पप्रच्छ मुनिपुङ्गवम् ॥ 1.48.11 ॥&lt;br&gt;&#xA;श्रीमदाश्रमसङ्काशं किं न्विदं मुनिवर्ज्जितम्।&lt;br&gt;&#xA;श्रोतुमिच्छामि भगवन् कस्यायं पूर्व आश्रमः ॥ 1.48.12 ॥&lt;br&gt;&#xA;तच्छ्रुत्वा राघवेणोक्तं वाक्यं वाक्यविशारदः।&lt;br&gt;&#xA;प्रत्युवाच महातेजा विश्वामित्रो महामुनिः ॥ 1.48.13 ॥&lt;br&gt;&#xA;हन्त ते कथयिष्यामि शृणु तत्त्वेन राघव।&lt;br&gt;&#xA;यस्यैतदाश्रमपदं शप्तं कोपान्महात्मना ॥ 1.48.14 ॥&lt;br&gt;&#xA;गौतमस्य नरश्रेष्ठ पूर्वमासीन्महात्मनः।&lt;br&gt;&#xA;आश्रमो दिव्यसङ्काशः सुरैरपि सुपूजितः ॥ 1.48.15 ॥&lt;br&gt;&#xA;स चेह तप आतिष्ठदहल्यासहितः पूरा।&lt;br&gt;&#xA;वर्षपूगाननेकांश्च राजपुत्र महायशः ॥ 1.48.16 ॥&lt;br&gt;&#xA;तस्यान्तरं विदित्वा तु सहस्राक्षः शचीपतिः।&lt;br&gt;&#xA;मुनिवेषधरोऽहल्यामिदं वचनमब्रवीत् ॥ 1.48.17 ॥&lt;br&gt;&#xA;ऋतुकालं प्रतीक्षन्ते नार्थिनः सुसमाहिते।&lt;br&gt;&#xA;सङ्गमं त्वहमिच्छामि त्वया सह सुमध्यमे ॥ 1.48.18 ॥&lt;br&gt;&#xA;मुनिवेषं सहस्राक्षं विज्ञाय रघुनन्दन।&lt;br&gt;&#xA;मतिं चकार दुर्मेधा देवराजकुतूहलात् ॥ 1.48.19 ॥&lt;br&gt;&#xA;अथाब्रवीत्सुरश्रेष्ठं कृतार्थेनान्तरात्मना।&lt;br&gt;&#xA;कृतार्थास्मि सुरश्रेष्ठ गच्छ शीघ्रमितः प्रभो ॥ 1.48.20 ॥&lt;br&gt;&#xA;आत्मानं मां च देवेश सर्वदा रक्ष मानद।&lt;br&gt;&#xA;इन्द्रस्तु प्रहसन् वाक्यमहल्यामिदमब्रवीत् ॥ 1.48.21 ॥&lt;br&gt;&#xA;सुश्रोणि परितुष्टोऽस्मि गमिष्यामि यथागतम् ॥ 1.48.22 ॥&lt;br&gt;&#xA;एवं सङ्गम्य तु तया निश्चक्रामोटजात्ततः।&lt;br&gt;&#xA;स सम्भ्रमात्त्वरन् राम शङ्कितो गौतमं प्रति ॥ 1.48.23 ॥&lt;br&gt;&#xA;गौतमं स ददर्शाथ प्रविशन्तं महामुनिम्।&lt;br&gt;&#xA;देवदानवदुर्द्धर्षं तपोबलसमन्वितम् ॥ 1.48.24 ॥&lt;br&gt;&#xA;तीर्थोदकपरिक्लिन्नं दीप्यमानमिवानलम्।&lt;br&gt;&#xA;गृहीतसमिधं तत्र सकुशं मुनिपुङ्गवम् ॥ 1.48.25 ॥&lt;br&gt;&#xA;दृष्ट्वा सुरपतिस्त्रस्तो विवर्णवदनोऽभवत् ॥ 1.48.26 ॥&lt;br&gt;&#xA;अथ दृष्ट्वा सहस्राक्षं मुनिवेषधरं मुनिः।&lt;br&gt;&#xA;दुर्वृत्तं वृत्तसम्पन्नो रोषाद्वचनमब्रवीत् ॥ 1.48.27 ॥&lt;br&gt;&#xA;मम रूपं समास्थाय कृतवानसि दुर्मते।&lt;br&gt;&#xA;अकर्तव्यमिदं तस्माद्विफलस्त्वं भविष्यसि ॥ 1.48.28 ॥&lt;br&gt;&#xA;गौतमेनैवमुक्तस्य सरोषेण महात्मना।&lt;br&gt;&#xA;पेततुर्वृषणौ भूमौ सहस्राक्षस्य तत्क्षणात् ॥ 1.48.29 ॥&lt;br&gt;&#xA;तथा शप्त्वा स वै शक्रमहल्यामपि शप्तवान्।&lt;br&gt;&#xA;इह वर्षसहस्राणि बहूनि त्वं निवत्स्यसि ॥ 1.48.30 ॥&lt;br&gt;&#xA;वायुभक्षा निराहारा तप्यन्ती भस्मशायिनी।&lt;br&gt;&#xA;अदृश्या सर्वभूतानामाश्रमेऽस्मिन्निवत्स्यसि ॥ 1.48.31 ॥&lt;br&gt;&#xA;यदा चैतद्वनं घोरं रामो दशरथात्मजः।&lt;br&gt;&#xA;आगमिष्यति दुर्द्धर्षस्तदा पूता भविष्यसि ॥ 1.48.32 ॥&lt;br&gt;&#xA;तस्यातिथ्येन दुर्वृत्ते लोभमोहविवर्जिता।&lt;br&gt;&#xA;मत्सकाशे मुदा युक्ता स्वं वपुर्धारयिष्यसि ॥ 1.48.33 ॥&lt;br&gt;&#xA;इममाश्रममुत्सृज्य सिद्धचारणसेविते।&lt;br&gt;&#xA;हिमवच्छिखरे रम्ये तपस्तेपे महातपाः ॥ 1.48.34 ॥&lt;/p&gt;</description>
    </item>
    <item>
      <title>०४९ अहल्याशापविमोचनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/049_ahalyAshApavimochanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/049_ahalyAshApavimochanam/</guid>
      <description>&lt;p&gt;अफलस्तु ततः शक्रो देवानग्निपुरोधसः।&lt;br&gt;&#xA;अब्रवीत् त्रस्तवदनः सर्षिसङ्घान् सचारणान् ॥ 1.49.1 ॥&lt;br&gt;&#xA;कुर्वता तपसो विघ्नं गौतमस्य महात्मनः।&lt;br&gt;&#xA;क्रोधमुत्पाद्य हि मया सुरकार्यमिदं कृतम् ॥ 1.49.2 ॥&lt;br&gt;&#xA;अफलोऽस्मि कृतस्तेन क्रोधात् सा च निराकृता।&lt;br&gt;&#xA;शापमोक्षेण महता तपोऽस्यापहृतं मया ॥ 1.49.3 ॥&lt;br&gt;&#xA;तस्मात्सुरवराः सर्वे सर्षिसङ्घाः सचारणाः।&lt;br&gt;&#xA;सुरसाह्यकरं सर्वे सफलं कर्तुमर्हथ ॥ 1.49.4 ॥&lt;br&gt;&#xA;शतक्रतोर्वचः श्रुत्वा देवाः साग्निपुरोगमाः।&lt;br&gt;&#xA;पितृदेवानुपेत्याहुः सर्वे सह मरुद्गणैः ॥ 1.49.5 ॥&lt;br&gt;&#xA;अयं मेषः सवृषणः शक्रो ह्यवृषणः कृतः।&lt;br&gt;&#xA;मेषस्य वृषणौ गृह्य शक्रायाशु प्रयच्छथ ॥ 1.49.6 ॥&lt;br&gt;&#xA;अफलस्तु कृतो मेषः परां तुष्टिं प्रदास्यति ॥ 1.49.7 ॥&lt;br&gt;&#xA;भवतां हर्षणार्थे च ये च दास्यन्ति मानवाः ॥ 1.49.8 ॥&lt;br&gt;&#xA;अग्नेस्तु वचनं श्रुत्वा पितृदेवाः समागताः।&lt;br&gt;&#xA;उत्पाट्य मेषवृषणौ सहस्राक्षे न्यवेशयन् ॥ 1.49.9 ॥&lt;br&gt;&#xA;तदाप्रभृति काकुत्स्थ पितृदेवाः समागताः।&lt;br&gt;&#xA;अफलान् भुञ्जते मेषान् फलैस्तेषामयोजयन् ॥ 1.49.10 ॥&lt;br&gt;&#xA;इन्द्रस्तु मेषवृषणस्तदाप्रभृति राघव।&lt;br&gt;&#xA;गौतमस्य प्रभावेन तपसश्च महात्मनः ॥ 1.49.11 ॥&lt;br&gt;&#xA;तदागच्छ महातेज आश्रमं पुण्यकर्मणः।&lt;br&gt;&#xA;तारयैनां महाभागामहल्यां देवरूपिणीम् ॥ 1.49.12 ॥&lt;br&gt;&#xA;विश्वामित्रवचः श्रुत्वा राघवः सहलक्ष्मणः।&lt;br&gt;&#xA;विश्वामित्रं पुरस्कृत्य तमाश्रममथाविशत् ॥ 1.49.13 ॥&lt;br&gt;&#xA;ददर्श च महाभागां तपसा द्योतितप्रभाम्।&lt;br&gt;&#xA;लोकैरपि समागम्य दुर्निरीक्ष्यां सुरासुरैः ॥ 1.49.14 ॥&lt;br&gt;&#xA;सतुषारावृतां साभ्रां पूर्णचन्द्रप्रभामिव।&lt;br&gt;&#xA;मध्येऽम्भसो दुराधर्षां दीप्तां सूर्यप्रभामिव ॥ 1.49.15 ॥&lt;br&gt;&#xA;त्रयाणामपि लोकानां यावद्रामस्य दर्शनम्।&lt;br&gt;&#xA;शापस्यान्तमुपागम्य तेषां दर्शनमागता ॥ 1.49.16 ॥&lt;br&gt;&#xA;राघवौ त्वतिथी तस्याः पादौ जगृहतुस्तदा।&lt;br&gt;&#xA;स्मरन्ती गौतमवचः प्रतिजग्राह सा च तौ ॥ 1.49.17 ॥&lt;br&gt;&#xA;पाद्यमर्घ्यं तथा ऽऽतिथ्यं चकार सुसमाहिता।&lt;br&gt;&#xA;प्रतिजग्राह काकुत्स्थो विधिदृष्टेन कर्मणा ॥ 1.49.18 ॥&lt;br&gt;&#xA;पुष्पवृष्टिर्महत्यासीद्देवदुन्दुभिः निःस्वनैः।&lt;br&gt;&#xA;गन्धर्वाप्सरसां चापि महानासीत्समागमः ॥ 1.49.19 ॥&lt;br&gt;&#xA;साधु साध्विति देवास्तामहल्यां समपूजयन्।&lt;br&gt;&#xA;तपोबलविशुद्धाङ्गीं गौतमस्य वशानुगाम् ॥ 1.49.20 ॥&lt;br&gt;&#xA;गौतमो हि महातेजा अहल्यासहितः सुखी।&lt;br&gt;&#xA;रामं सम्पूज्य विधिवत् तपस्तेपे महातपाः ॥ 1.49.21 ॥&lt;br&gt;&#xA;रामोऽपि परमां पूजां गौतमस्य महामुनेः।&lt;br&gt;&#xA;सकाशाद्विधिवत् प्राप्य जगाम मिथिलां ततः ॥ 1.49.22 ॥&lt;/p&gt;</description>
    </item>
    <item>
      <title>०५० मिथिला-गतिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/050_mithilA-gatiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/04-mithilAyAtrA/03/050_mithilA-gatiH/</guid>
      <description>&lt;p&gt;ततः प्रागुत्तरां गत्वा रामः सौमित्रिणा सह।&lt;br&gt;&#xA;विश्वामित्रं पुरस्कृत्य यज्ञवाटमुपागमत् ॥ 1.50.1 ॥&lt;br&gt;&#xA;रामस्तु मुनिशार्दूलमुवाच सहलक्ष्मणः।&lt;br&gt;&#xA;साध्वी यज्ञसमृद्धिर्हि जनकस्य महात्मनः ॥ 1.50.2 ॥&lt;br&gt;&#xA;बहूनीह सहस्राणि नानादेशनिवासिनाम्।&lt;br&gt;&#xA;ब्राह्मणानां महाभाग वेदाध्ययनशालिनाम् ॥ 1.50.3 ॥&lt;br&gt;&#xA;ऋषिवाटाश्च दृश्यन्ते शकटीशतसङ्कुलाः।&lt;br&gt;&#xA;देशो विधीयतां ब्रह्मन् यत्र वत्स्यामहे वयम् ॥ 1.50.4 ॥&lt;br&gt;&#xA;रामस्य वचनं श्रुत्वा विश्वामित्रो महामुनिः।&lt;br&gt;&#xA;निवेशमकरोद्देशे विविक्ते सलिलायुते ॥ 1.50.5 ॥&lt;br&gt;&#xA;शतानन्दं पुरस्कृत्य पुरोहितमनिन्दितम्।&lt;br&gt;&#xA;प्रयुत्ज्जगाम सहसा विनयेन समन्वितः ॥ 1.50.6 ॥&lt;br&gt;&#xA;ऋत्विजोऽपि महात्मानस्त्वर्घ्यमादाय सत्वरम्।&lt;br&gt;&#xA;विश्वामित्राय धर्मेण ददुर्मन्त्रपुरस्कृतम् ॥ 1.50.7 ॥&lt;br&gt;&#xA;प्रतिगृह्य तु तां पूजां जनकस्य महात्मनः।&lt;br&gt;&#xA;पप्रच्छ कुशलं राज्ञो यज्ञस्य च निरामयम् ॥ 1.50.8 ॥&lt;br&gt;&#xA;स तांश्चापि मुनीन् पृष्ट्वा सोपाध्यायपुरोधसः।&lt;br&gt;&#xA;यथान्यायं ततः सर्वैः समागच्छत् प्रहृष्टवत् ॥ 1.50.9 ॥&lt;br&gt;&#xA;अथ राजा मुनिश्रेष्ठं कृताञ्जलिरभाषत।&lt;br&gt;&#xA;आसने भगवन्नास्तां सहैभिर्मुनिसत्तमैः ॥ 1.50.10 ॥&lt;br&gt;&#xA;जनकस्य वचः श्रुत्वा निषसाद महामुनिः।&lt;br&gt;&#xA;पुरोधा ऋत्विजश्चैव राजा च सह मन्त्रिभिः ॥ 1.50.11 ॥&lt;br&gt;&#xA;आसनेषु यथान्यायमुपविष्टान् समन्ततः।&lt;br&gt;&#xA;दृष्ट्वा स नृपतिस्तत्र विश्वामित्रमथाब्रवीत् ॥ 1.50.12 ॥&lt;br&gt;&#xA;अद्य यज्ञसमृद्धिर्मे सफला दैवतैः कृता।&lt;br&gt;&#xA;अद्य यज्ञफलं प्राप्तं भगवद्दर्शनान्मया ॥ 1.50.13 ॥&lt;br&gt;&#xA;धन्योऽस्म्यनुगृहीतोऽस्मि यस्य मे मुनिपुङ्गव।&lt;br&gt;&#xA;यज्ञोपसदनं ब्रह्मन् प्राप्तोऽसि मुनिभिः सह ॥ 1.50.14 ॥&lt;br&gt;&#xA;द्वादशाहं तु ब्रह्मर्षे शेषमाहुर्मनीषिणः।&lt;br&gt;&#xA;ततो भागार्थिनो देवान् द्रष्टुमर्हसि कौशिक ॥ 1.50.15 ॥&lt;br&gt;&#xA;इत्युक्त्वा मुनिशार्दूलं प्रहृष्टवदनस्तदा।&lt;br&gt;&#xA;पुनस्तं परिपप्रच्छ प्राञ्जलिः प्रणतो नृपः ॥ 1.50.16 ॥&lt;br&gt;&#xA;इमौ कुमारौ भद्रं ते देवतुल्यपराक्रमौ।&lt;br&gt;&#xA;गजसिंहगती वीरौ शार्दूलवृषभोपमौ ॥ 1.50.17 ॥&lt;br&gt;&#xA;पद्मपत्रविशालाक्षौ खड्गतूणीधनुर्द्धरौ।&lt;br&gt;&#xA;अश्विनाविव रूपेण समुपस्थितयौवनौ ॥ 1.50.18 ॥&lt;br&gt;&#xA;यदृच्छयैव गां प्राप्तौ देवलोकादिवामरौ।&lt;br&gt;&#xA;कथं पद्भ्यामिह प्राप्तौ किमर्थं कस्य वा मुने ॥ 1.50.19 ॥&lt;br&gt;&#xA;वरायुधधरौ वीरौ कस्य पुत्रौ महामुने।&lt;br&gt;&#xA;भूषयन्ताविमं देशं चन्द्रसूर्याविवाम्बरम् ॥ 1.50.20 ॥&lt;br&gt;&#xA;परस्परस्य सदृशौ प्रमाणेङ्गितचेष्टितैः।&lt;br&gt;&#xA;काकपक्षधरौ वीरौ श्रोतुमिच्छामि तत्त्वतः ॥ 1.50.21 ॥&lt;br&gt;&#xA;तस्य तद्वचनं श्रुत्वा जनकस्य महात्मनः।&lt;br&gt;&#xA;न्यवेदयन्महात्मानौ पुत्रौ दशरथस्य तौ ॥ 1.50.22 ॥&lt;br&gt;&#xA;सिद्धाश्रमनिवासं च राक्षसानां वधं तथा।&lt;br&gt;&#xA;तच्चागमनमव्यग्रं विशालायाश्च दर्शनम् ॥ 1.50.23 ॥&lt;br&gt;&#xA;अहल्यादर्शनं चैव गौतमेन समागमम्।&lt;br&gt;&#xA;महाधनुषि जिज्ञासां कर्तुमागमनं तथा ॥ 1.50.24 ॥&lt;br&gt;&#xA;एतत्सर्वं महातेजा जनकाय महात्मने।&lt;br&gt;&#xA;निवेद्य विररामाथ विश्वामित्रो महामुनिः ॥ 1.50.25 ॥&lt;/p&gt;</description>
    </item>
  </channel>
</rss>
