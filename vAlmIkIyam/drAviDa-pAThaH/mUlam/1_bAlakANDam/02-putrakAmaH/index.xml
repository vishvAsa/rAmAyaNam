<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२-पुत्रकामः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/</link>
    <description>Recent content in &#43;०२-पुत्रकामः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/index.xml" rel="self" type="application/rss+xml" />
    <item>
      <title>००५ अयोध्यावर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/005_ayodhyAvarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/005_ayodhyAvarNanam/</guid>
      <description>&lt;p&gt;सर्वापूर्वमियं येषामासीत्कृत्स्ना वसुन्धरा।&lt;br&gt;&#xA;प्रजापतिमुपादाय नृपाणां जयशालिनाम् ॥ 1.5.1 ॥&lt;br&gt;&#xA;येषां स सगरो नाम सागरो येन खानितः।&lt;br&gt;&#xA;षष्टिः पुत्रसहस्राणि यं यान्तं पर्यवारयन् ॥ 1.5.2 ॥&lt;br&gt;&#xA;इक्ष्वाकूणामिदं तेषां राज्ञां वंशे महात्मनाम्।&lt;br&gt;&#xA;महदुत्पन्नमाख्यानं रामायणमिति श्रुतम् ॥ 1.5.3 ॥&lt;br&gt;&#xA;तदिदं वर्तयिष्यामि सर्वं निखिलमादितः।&lt;br&gt;&#xA;धर्मकामार्थसहितं श्रोतव्यमनसूयया ॥ 1.5.4 ॥&lt;br&gt;&#xA;कोसलो नाम मुदितः स्फीतो जनपदो महान्।&lt;br&gt;&#xA;निविष्टः सरयूतीरे प्रभूतधनधान्यवान् ॥ 1.5.5 ॥&lt;br&gt;&#xA;अयोध्या नाम नगरी तत्रासील्लोकविश्रुता।&lt;br&gt;&#xA;मनुना मानवेन्द्रेण या पुरी निर्मिता स्वयम् ॥ 1.5.6 ॥&lt;br&gt;&#xA;आयता दश च द्वे च योजनानि महापुरी।&lt;br&gt;&#xA;श्रीमती त्रीणि विस्तीर्णा सुविभक्तमहापथा ॥ 1.5.7 ॥&lt;br&gt;&#xA;राजमार्गेण महता सुविभक्तेन शोभिता।&lt;br&gt;&#xA;मुक्तपुष्पावकीर्णेन जलसिक्तेन नित्यशः ॥ 1.5.8 ॥&lt;br&gt;&#xA;तां तु राजा दशरथो महाराष्ट्रविवर्द्धनः।&lt;br&gt;&#xA;पुरीमावासयामास दिवं देवपतिर्यथा ॥ 1.5.9 ॥&lt;br&gt;&#xA;कवाटतोरणवतीं सुविभक्तान्तरापणाम्।&lt;br&gt;&#xA;सर्वयन्त्रायुधवतीमुपेतां सर्वशिल्पिभिः ॥ 1.5.10 ॥&lt;br&gt;&#xA;सूतमागधसम्बाधां श्रीमतीमतुलप्रभाम्।&lt;br&gt;&#xA;उच्चाट्टालध्वजवतीं शतघ्नीशतसङ्कुलाम् ॥ 1.5.11 ॥&lt;br&gt;&#xA;वधूनाटकसङ्घैश्च संयुक्तां सर्वतः पुरीम्।&lt;br&gt;&#xA;उद्यानाम्रवणोपेतां महतीं सालमेखलाम् ॥ 1.5.12 ॥&lt;br&gt;&#xA;दुर्गगम्भीरपरिघां दुर्गामन्यैर्दुरासदाम्।&lt;br&gt;&#xA;वाजिवारणसम्पूर्णां गोभिरुष्ट्रैः खरैस्तथा ॥ 1.5.13 ॥&lt;br&gt;&#xA;सामन्तराजसङ्घैश्च बलिकर्मभिरावृताम्।&lt;br&gt;&#xA;नानादेशनिवासैश्च वणिग्भिरुपशोभिताम् ॥ 1.5.14 ॥&lt;br&gt;&#xA;प्रासादै रत्नविकृतैः पर्वतैरुपशोभिताम्।&lt;br&gt;&#xA;कूटागारैश्च सम्पूर्णामिन्द्रस्येवामरावतीम् ॥ 1.5.15 ॥&lt;br&gt;&#xA;चित्रामष्टापदाकारां वरनारीगणैर्युताम्।&lt;br&gt;&#xA;सर्वरत्नसमाकीर्णां विमानगृहशोभिताम् ॥ 1.5.16 ॥&lt;br&gt;&#xA;गृहगाढामविच्छिद्रां समभूमौ निवेशिताम्।&lt;br&gt;&#xA;शालितण्डुलसम्पूर्णामिक्षुकाण्डरसोदकाम् ॥ 1.5.17 ॥&lt;br&gt;&#xA;दुन्दुभीभिर्मृदङ्गैश्च वीणाभिः पणवैस्तथा।&lt;br&gt;&#xA;नादितां भृशमत्यर्थं पृथिव्यां तामनुत्तमाम् ॥ 1.5.18 ॥&lt;br&gt;&#xA;विमानमिव सिद्धानां तपसाधिगतं दिवि।&lt;br&gt;&#xA;सुनिवेशितवेश्मान्तां नरोत्तमसमावृताम् ॥ 1.5.19 ॥&lt;br&gt;&#xA;ये च बाणैर्न विध्यन्ति विविक्तमपरापरम्।&lt;br&gt;&#xA;शब्दवेध्यं च विततं लघुहस्ता विशारदाः ॥ 1.5.20 ॥&lt;br&gt;&#xA;सिंहव्याघ्रवराहाणां मत्तानां नर्दतां वने।&lt;br&gt;&#xA;हन्तारो निशितैः शस्त्रैर्बलाद्बाहुबलैरपि ॥ 1.5.21 ॥&lt;br&gt;&#xA;तादृशानां सहस्रैस्तामभिपूर्णां महारथैः।&lt;br&gt;&#xA;पुरीमावासयामास राजा दशरथस्तदा ॥ 1.5.22 ॥&lt;br&gt;&#xA;तामग्निमद्भिर्गुणवद्भिरावृतां द्विजोत्तमैर्वेदषडङ्गपारगैः।&lt;br&gt;&#xA;सहस्रदैः सत्यरतैर्महात्मभिर्महर्षिकल्पैर्ऋषिभिश्च केवलैः ॥ 1.5.23 ॥&lt;/p&gt;</description>
    </item>
    <item>
      <title>००६ राजानुशासनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/006_rAjAnushAsanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/006_rAjAnushAsanam/</guid>
      <description>&lt;p&gt;तस्यां पुर्यामयोध्यायां वेदवित्सर्वसङ्ग्रहः।&lt;br&gt;&#xA;दीर्घदर्शी महातेजाः पौरजानपदप्रियः ॥ 1.6.1 ॥&lt;br&gt;&#xA;इक्ष्वाकूणामतिरथो यज्वा धर्मरतो वशी।&lt;br&gt;&#xA;महर्षिकल्पो राजर्षिस्त्रिषु लोकेषु विश्रुतः ॥ 1.6.2 ॥&lt;br&gt;&#xA;बलवान्निहतामित्रो मित्रवान् विजितेन्द्रियः।&lt;br&gt;&#xA;धनैश्च सङ्ग्रहैश्चान्यैः शक्रवैश्रवणोपमः ॥ 1.6.3 ॥&lt;br&gt;&#xA;यथा मनुर्महातेजा लोकस्य परिरक्षिता।&lt;br&gt;&#xA;तथा दशरथो राजा वसन् जगदपालयत् ॥ 1.6.4 ॥&lt;br&gt;&#xA;तेन सत्याभिसन्धेन त्रिवर्गमनुतिष्ठता।&lt;br&gt;&#xA;पालिता सा पुरी श्रेष्ठा इन्द्रेणेवामरावती ॥ 1.6.5 ॥&lt;br&gt;&#xA;तस्मिन् पुरवरे हृष्टा धर्मात्मानो बहुश्रुताः।&lt;br&gt;&#xA;नरास्तुष्टा धनैः स्वैः स्वैरलुब्धाः सत्यवादिनः ॥ 1.6.6 ॥&lt;br&gt;&#xA;नाल्पसन्निचयः कश्चिदासीत्तस्मिन् पुरोत्तमे।&lt;br&gt;&#xA;कुटुम्बी यो ह्यसिद्धार्थोऽगवाश्वधनधान्यवान् ॥ 1.6.7 ॥&lt;br&gt;&#xA;कामी वा न कदर्यो वा नृशंसः पुरुषः क्वचित्।&lt;br&gt;&#xA;द्रष्टुं शक्यमयोध्यायां नाविद्वान्न च नास्तिकः ॥ 1.6.8 ॥&lt;br&gt;&#xA;सर्वे नराश्च नार्यश्च धर्मशीलाः सुसंयताः।&lt;br&gt;&#xA;उदिताः शीलवृत्ताभ्यां महर्षय इवामलाः ॥ 1.6.9 ॥&lt;br&gt;&#xA;नाकुण्डली नामकुटी नास्रग्वी नाल्पभोगवान्।&lt;br&gt;&#xA;नामृष्टो नानुलिप्ताङ्गो नासुगन्धश्च विद्यते ॥ 1.6.10 ॥&lt;br&gt;&#xA;नामृष्टभोजी नादाता नाप्यनङ्गदनिष्कधृक्।&lt;br&gt;&#xA;नाहस्ताभरणो वापि दृश्यते नाप्यनात्मवान् ॥ 1.6.11 ॥&lt;br&gt;&#xA;नानाहिताग्निर्नायज्वा न क्षुद्रो वा न तस्करः।&lt;br&gt;&#xA;कश्चिदासीदयोध्यायां न च निर्वृत्तसङ्करः ॥ 1.6.12 ॥&lt;br&gt;&#xA;स्वकर्मनिरता नित्यं ब्राह्मणा विजितेन्द्रियाः।&lt;br&gt;&#xA;दानाध्ययनशीलाश्च संयताश्च प्रतिग्रहे ॥ 1.6.13 ॥&lt;br&gt;&#xA;न नास्तिको नानृतको न कश्चिदबहुश्रुतः।&lt;br&gt;&#xA;नासूयको न वाशक्तो नाविद्वान् विद्यते तदा ॥ 1.6.14 ॥&lt;br&gt;&#xA;नाषडङ्गविदत्रासीन्नाव्रतो नासहस्रदः।&lt;br&gt;&#xA;न दीनः क्षिप्तचित्तो वा व्यथितो वापि कश्चन ॥ 1.6.15 ॥&lt;br&gt;&#xA;कश्चिन्नरो वा नारी वा नाश्रीमान्नाप्यरूपवान्।&lt;br&gt;&#xA;द्रष्टुं शक्यमयोध्यायां नापि राजन्यभक्तिमान् ॥ 1.6.16 ॥&lt;br&gt;&#xA;वर्णेष्वग्र्यचतुर्थेषु देवतातिथिपूजकाः।&lt;br&gt;&#xA;कृतज्ञाश्च वदान्याश्च शूरा विक्रमसंयुताः ॥ 1.6.17 ॥&lt;br&gt;&#xA;दीर्घायुषो नराः सर्वे धर्मं सत्यं च संश्रिताः।&lt;br&gt;&#xA;सहिताः पुत्रपौत्रैश्च नित्यं स्त्रीभिः पुरोत्तमे ॥ 1.6.18 ॥&lt;br&gt;&#xA;क्षत्रं ब्रह्ममुखं चासीद्वैश्याः क्षत्रमनुव्रताः।&lt;br&gt;&#xA;शूद्राः स्वधर्मनिरतास्त्रीन्वर्णानुपचारिणः ॥ 1.6.19 ॥&lt;br&gt;&#xA;सा तेनेक्ष्वाकुनाथेन पुरी सुपरिरक्षिता।&lt;br&gt;&#xA;यथा पुरस्तान्मनुना मानवेन्द्रेण धीमता ॥ 1.6.20 ॥&lt;br&gt;&#xA;योधानामग्निकल्पानां पेशलानाममर्षिणाम्।&lt;br&gt;&#xA;सम्पूर्णा कृतविद्यानां गुहा केसरिणामिव ॥ 1.6.21 ॥&lt;br&gt;&#xA;काम्भोजविषये जातैर्बाह्लीकैश्च हयोत्तमैः।&lt;br&gt;&#xA;वनायुजैर्नदीजैश्च पूर्णा हरिहयोत्तमैः ॥ 1.6.22 ॥&lt;br&gt;&#xA;विन्ध्यपर्वतजैर्मत्तैः पूर्णा हैमवतैरपि।&lt;br&gt;&#xA;मदान्वितैरतिबलैर्मातङ्गैः पर्वतोपमैः ॥ 1.6.23 ॥&lt;br&gt;&#xA;ऐरावतकुलीनैश्च महापद्मकुलैस्तथा।&lt;br&gt;&#xA;अञ्जनादपि निष्पन्नैर्वामनादपि च द्विपैः ॥ 1.6.24 ॥&lt;br&gt;&#xA;भद्रमन्द्रैर्भद्रमृगैर्मृगमन्द्रैश्च सा पुरी।&lt;br&gt;&#xA;नित्यमत्तैः सदा पूर्णा नागैरचलसन्निभैः ॥ 1.6.25 ॥&lt;br&gt;&#xA;सा योजने च द्वे भूयः सत्यनामा प्रकाशते।&lt;br&gt;&#xA;यस्यां दशरथो राजा वसन् जगदपालयत् ॥ 1.6.26 ॥&lt;br&gt;&#xA;तां पुरीं स महातेजा राजा दशरथो महान्।&lt;br&gt;&#xA;शशास शमितामित्रो नक्षत्राणीव चन्द्रमाः ॥ 1.6.27 ॥&lt;br&gt;&#xA;तां सत्यनामां दृढतोरणार्गलां गृहैर्विचित्रैरुपशोभितां शिवाम्।&lt;br&gt;&#xA;पुरीमयोध्यां नृसहस्रसङ्कुलां शशास वै शक्रसमो महीपतिः ॥ 1.6.28 ॥&lt;/p&gt;</description>
    </item>
    <item>
      <title>००७ मन्त्रिगुणगौरवम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/007_mantriguNagauravam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/007_mantriguNagauravam/</guid>
      <description>&lt;p&gt;तस्यामात्या गुणैरासन्निक्ष्वाकोस्तु महात्मनः।&lt;br&gt;&#xA;मन्त्रज्ञाश्चेङ्गितज्ञाश्च नित्यं प्रियहिते रताः ॥ 1.7.1 ॥&lt;br&gt;&#xA;अष्टौ बभूवुर्वीरस्य तस्यामात्या यशस्विनः।&lt;br&gt;&#xA;शुचयश्चानुरक्ताश्च राजकृत्येषु नित्यशः ॥ 1.7.2 ॥&lt;br&gt;&#xA;धृष्टिर्जयन्तो विजयः सिद्धार्थोह्यर्थसाधकः।&lt;br&gt;&#xA;अशोको मन्त्रपालश्च सुमन्त्रश्चाष्टमोऽभवत् ॥ 1.7.3 ॥&lt;br&gt;&#xA;ऋत्विजौ द्वावभिमतौ तस्यास्तामृषिसत्तमौ।&lt;br&gt;&#xA;वसिष्ठो वामदेवश्च मन्त्रिणश्च तथाऽपरे ॥ 1.7.4 ॥&lt;br&gt;&#xA;विद्याविनीता ह्रीमन्तः कुशला नियतेन्द्रियाः।&lt;br&gt;&#xA;श्रीमन्तश्च महात्मानः शास्त्रज्ञा दृढविक्रमाः ॥ 1.7.5 ॥&lt;br&gt;&#xA;तेजःक्षमायशःप्राप्ताः स्मितपूर्वाभिभाषिणः।&lt;br&gt;&#xA;क्रोधात्कामार्थहेतोर्वा न ब्रूयुरनृतं वचः ॥ 1.7.6 ॥&lt;br&gt;&#xA;तेषामविदितं किञ्चित् स्वेषु नास्ति परेषु वा।&lt;br&gt;&#xA;क्रियमाणं कृतं वापि चारेणापि चिकीर्षितम् ॥ 1.7.7 ॥&lt;br&gt;&#xA;कुशला व्यवहारेषु सौहृदेषु परीक्षिताः।&lt;br&gt;&#xA;प्राप्तकालं तु ते दण्डं धारयेयुः सुतेष्वपि ॥ 1.7.8 ॥&lt;br&gt;&#xA;कोशसङ्ग्रहणे युक्ता बलस्य च परिग्रहे।&lt;br&gt;&#xA;अहितं वापि पुरुषं न विहिंस्युरदूषकम् ॥ 1.7.9 ॥&lt;br&gt;&#xA;वीराश्च नियतोत्साहा राजशास्त्रमनुष्ठिताः।&lt;br&gt;&#xA;शुचीनां रक्षितारश्च नित्यं विषयवासिनाम् ॥ 1.7.10 ॥&lt;br&gt;&#xA;ब्रह्मक्षत्रमहिंसन्तस्ते कोशं समपूरयन्।&lt;br&gt;&#xA;सुतीक्ष्णदण्डाः सम्प्रेक्ष्य पुरुषस्य बलाबलम् ॥ 1.7.11 ॥&lt;br&gt;&#xA;शुचीनामेकबुद्धीनां सर्वेषां सम्प्रजानताम्।&lt;br&gt;&#xA;नासीत्पुरे वा राष्ट्रे वा मृषावादी नरः क्वचित् ॥ 1.7.12 ॥&lt;br&gt;&#xA;कश्चिन्न दुष्टस्तत्रासीत् परदाररतो नरः।&lt;br&gt;&#xA;प्रशान्तं सर्वमेवासीद्राष्ट्रं पुरवरं च तत् ॥ 1.7.13 ॥&lt;br&gt;&#xA;सुवाससः सुवेषाश्च ते च सर्वे सुशीलिनः।&lt;br&gt;&#xA;हितार्थं च नरेन्द्रस्य जाग्रतो नयचक्षुषा ॥ 1.7.14 ॥&lt;br&gt;&#xA;गुरौ गुणगृहीताश्च प्रख्याताश्च पराक्रमे।&lt;br&gt;&#xA;विदेशेष्वपि विज्ञाताः सर्वतो बुद्धिनिश्चयात् ॥ 1.7.15 ॥&lt;br&gt;&#xA;सन्धिविग्रहतत्त्वज्ञाः प्रकृत्या सम्पदान्विताः।&lt;br&gt;&#xA;मन्त्रसंवरणे शक्ताः श्लक्ष्णास्सूक्ष्मासु बुद्धिषु ॥ 1.7.16 ॥&lt;br&gt;&#xA;नीतिशास्त्रविशेषज्ञाः सततं प्रियवादिनः ॥ 1.7.17 ॥&lt;br&gt;&#xA;ईदृशैस्तैरमात्यैश्च राजा दशरथोऽनघः।&lt;br&gt;&#xA;उपपन्नो गुणोपेतैरन्वशासद्वसुन्धराम् ॥ 1.7.18 ॥&lt;br&gt;&#xA;अवेक्षमाणश्चारेण प्रजा धर्मेण रञ्जयन्।&lt;br&gt;&#xA;प्रजानां पालनं कुर्वन्नधर्मं परिवर्जयन् ॥ 1.7.19 ॥&lt;br&gt;&#xA;विश्रुतस्त्रिषु लोकेषु वदान्यः सत्यसङ्गरः।&lt;br&gt;&#xA;स तत्र पुरुषव्याघ्रः शशास पृथिवीमिमाम् ॥ 1.7.20 ॥&lt;br&gt;&#xA;मित्रवान्नतसामन्तः प्रतापहतकण्टकः।&lt;br&gt;&#xA;स शशास जगद्राजा दिवं देवपतिर्यथा ॥ 1.7.21 ॥&lt;br&gt;&#xA;तैर्मन्त्रिभिर्मन्त्रहिते नियुक्तैर्वृतोऽनुरक्तैः कुशलैः समर्थैः।&lt;br&gt;&#xA;स पार्थिवो दीप्तिमवाप युक्तस्तेजोमयैर्गोभिरिवोदितोऽर्कः ॥ 1.7.22 ॥&lt;/p&gt;</description>
    </item>
    <item>
      <title>००८ अश्वमेधसन्नाहः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/008_ashvamedhasannAhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/008_ashvamedhasannAhaH/</guid>
      <description>&lt;p&gt;तस्य त्वेवम्प्रभावस्य धर्मज्ञस्य महात्मनः।&lt;br&gt;&#xA;सुतार्थं तप्यमानस्य नासीद्वंशकरः सुतः ॥ 1.8.1 ॥&lt;br&gt;&#xA;चिन्तयानस्य तस्यैवं बुद्धिरासीन्महात्मनः।&lt;br&gt;&#xA;सुतार्थी वाजिमेधेन किमर्थं न यजाम्यहम् ॥ 1.8.2 ॥&lt;br&gt;&#xA;स निश्चितां मतिं कृत्वा यष्टव्यमिति बुद्धिमान्।&lt;br&gt;&#xA;मन्त्रिभिस्सह धर्मात्मा सर्वैरेव कृतात्मभिः ॥ 1.8.3 ॥&lt;br&gt;&#xA;ततोऽब्रवीदिदं राजा सुमन्त्रं मन्त्रिसत्तमम्।&lt;br&gt;&#xA;शीघ्रमानय मे सर्वान् गुरूंस्तान् सपुरोहितान् ॥ 1.8.4 ॥&lt;br&gt;&#xA;ततः सुमन्त्रस्त्वरितं गत्वा त्वरितविक्रमः।&lt;br&gt;&#xA;समानयत् स तान् सर्वान् समस्तान् वेदपारगान् ॥ 1.8.5 ॥&lt;br&gt;&#xA;सुयज्ञं वामदेवं च जाबालिमथ काश्यपम्।&lt;br&gt;&#xA;पुरोहितं वसिष्ठं च ये चान्ये द्विजसत्तमाः ॥ 1.8.6 ॥&lt;br&gt;&#xA;तान् पूजयित्वा धर्मात्मा राजा दशरथस्तदा।&lt;br&gt;&#xA;इदं धर्मार्थसहितं वाक्यं श्लक्ष्णमथाब्रवीत् ॥ 1.8.7 ॥&lt;br&gt;&#xA;मम लालप्यमानस्य पुत्रार्थं नास्ति वै सुखम्।&lt;br&gt;&#xA;तदर्थं हयमेधेन यक्ष्यामीति मतिर्मम ॥ 1.8.8 ॥&lt;br&gt;&#xA;तदहं यष्टुमिच्छामि शास्त्रदृष्टेन कर्मणा।&lt;br&gt;&#xA;कथं प्राप्स्याम्यहं कामं बुद्धिरत्र विचार्यताम् ॥ 1.8.9 ॥&lt;br&gt;&#xA;वसिष्ठप्रमुखाः सर्वे पार्थिवस्य मुखाच्च्युतम्।&lt;br&gt;&#xA;ऊचुश्च परमप्रीताः सर्वे दशरथं वचः ॥ 1.8.10 ॥&lt;br&gt;&#xA;सम्भाराः सम्भ्रियन्तां ते तुरङ्गश्च विमुच्यताम् ॥ 1.8.11 ॥&lt;br&gt;&#xA;सर्वथा प्राप्स्यसे पुत्रानभिप्रेतांश्च पार्थिव।&lt;br&gt;&#xA;यस्य ते धार्मिकी बुद्धिरियं पुत्रार्थमागता ॥ 1.8.12 ॥&lt;br&gt;&#xA;ततः प्रीतोऽभवद्राजा श्रुत्वैतद्द्विजभाषितम्।&lt;br&gt;&#xA;अमात्यांश्चाब्रवीद्राजा हर्षपर्याकुलेक्षणः ॥ 1.8.13 ॥&lt;br&gt;&#xA;सम्भाराः सम्भ्रियन्तां मे गुरूणां वचनादिह।&lt;br&gt;&#xA;समर्थाधिष्ठितश्चाश्वस्सोपाध्यायो विमुच्यताम् ॥ 1.8.14 ॥&lt;br&gt;&#xA;सरय्वाश्चोत्तरे तीरे यज्ञभूमिर्विधीयताम्।&lt;br&gt;&#xA;शान्तयश्चाभिवर्धन्तां यथाकल्पं यथाविधि ॥ 1.8.15 ॥&lt;br&gt;&#xA;शक्यः प्राप्तुमयं यज्ञः सर्वेणापि महीक्षिता।&lt;br&gt;&#xA;नापराधो भवेत्कष्टो यद्यस्मिन् क्रतुसत्तमे ॥ 1.8.16 ॥&lt;br&gt;&#xA;छिद्रं हि मृगयन्तेऽत्र विद्वांसो ब्रह्मराक्षसाः।&lt;br&gt;&#xA;निहतस्य च यज्ञस्य सद्यः कर्ता विनश्यति ॥ 1.8.17 ॥&lt;br&gt;&#xA;तद्यथा विधिपूर्वं मे क्रतुरेष समाप्यते।&lt;br&gt;&#xA;तथा विधानं क्रियतां समर्थाः करणेष्विह ॥ 1.8.18 ॥&lt;br&gt;&#xA;तथेति चाब्रुवन् सर्वे मन्त्रिणः प्रत्यपूजयन्।&lt;br&gt;&#xA;पार्थिवेन्द्रस्य तद्वाक्यं यथाज्ञप्तं निशम्य ते ॥ 1.8.19 ॥&lt;br&gt;&#xA;तथा द्विजास्ते धर्मज्ञा वर्द्धयन्तो नृपोत्तमम्।&lt;br&gt;&#xA;अनुज्ञातास्ततः सर्वे पुनर्जग्मुर्यथागतम् ॥ 1.8.20 ॥&lt;br&gt;&#xA;विसर्जयित्वा तान् विप्रान् सचिवानिदमब्रवीत्।&lt;br&gt;&#xA;ऋत्विग्भिरुपदिष्टोऽयं यथावत् क्रतुराप्यताम् ॥ 1.8.21 ॥&lt;br&gt;&#xA;इत्युक्त्वा नृपशार्दूलः सचिवान् समुपस्थितान्।&lt;br&gt;&#xA;विसर्जयित्वा स्वं वेश्म प्रविवेश महाद्युतिः ॥ 1.8.22 ॥&lt;br&gt;&#xA;ततः स गत्वा ताः पत्नीर्नरेन्द्रो हृदयप्रियाः।&lt;br&gt;&#xA;उवाच दीक्षां विशत यक्ष्येऽहं सुतकारणात् ॥ 1.8.23 ॥&lt;br&gt;&#xA;तासां तेनातिकान्तेन वचनेन सुवर्चसाम्।&lt;br&gt;&#xA;मुखपद्मान्यशोभन्त पद्मानीव हिमात्यये ॥ 1.8.24 ॥&lt;/p&gt;</description>
    </item>
    <item>
      <title>००९ राज-सूत-संवादः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/009_rAja-sUta-saMvAdaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/009_rAja-sUta-saMvAdaH/</guid>
      <description>&lt;p&gt;एतच्छ्रुत्वा रहः सूतो राजानमिदमब्रवीत्।&lt;br&gt;&#xA;ऋत्विग्भिरुपदिष्टोऽयं पुरावृत्तो मया श्रुतः ॥ 1.9.1 ॥&lt;br&gt;&#xA;सनत्कुमारो भगवान् पूर्वं कथितवान् कथाम्।&lt;br&gt;&#xA;ऋषीणां सन्निधौ राजन् तव पुत्रागमं प्रति ॥ 1.9.2 ॥&lt;br&gt;&#xA;कश्यपस्य तु पुत्रोऽस्ति विभण्डक इति श्रुतः।&lt;br&gt;&#xA;ऋश्यशृङ्ग इति ख्यातस्तस्य पुत्रो भविष्यति ॥ 1.9.3 ॥&lt;br&gt;&#xA;स वने नित्यसंवृद्धो मुनिर्वनचरः सदा।&lt;br&gt;&#xA;नान्यं जानाति विप्रेन्द्रो नित्यं पित्रनुवर्तनात् ॥ 1.9.4 ॥&lt;br&gt;&#xA;द्वैविध्यं ब्रह्मचर्यस्य भविष्यति महात्मनः।&lt;br&gt;&#xA;लोकेषु प्रथितं राजन् विप्रैश्च कथितं सदा ॥ 1.9.5 ॥&lt;br&gt;&#xA;तस्यैवं वर्तमानस्य कालः समभिवर्तत।&lt;br&gt;&#xA;अग्निं शुश्रूषमाणस्य पितरं च यशस्विनम् ॥ 1.9.6 ॥&lt;br&gt;&#xA;एतस्मिन्नेव काले तु रोमपादः प्रतापवान्।&lt;br&gt;&#xA;अङ्गेषु प्रथितो राजा भविष्यति महाबलः ॥ 1.9.7 ॥&lt;br&gt;&#xA;तस्य व्यतिक्रमाद्राज्ञो भविष्यति सुदारुणा।&lt;br&gt;&#xA;अनावृष्टिः सुघोरा वै सर्वभूतभयावहा ॥ 1.9.8 ॥&lt;br&gt;&#xA;अनावृष्ट्यां तु वृत्तायां राजा दुःखसमन्वितः।&lt;br&gt;&#xA;ब्राह्मणान् श्रुतवृद्धांश्च समानीय प्रवक्ष्यति ॥ 1.9.9 ॥&lt;br&gt;&#xA;भवन्तः श्रुतधर्माणो लोकचारित्रवेदिनः।&lt;br&gt;&#xA;समादिशन्तु नियमं प्रायश्चित्तं यथा भवेत् ॥ 1.9.10 ॥&lt;br&gt;&#xA;वक्ष्यन्ति ते महीपालं ब्राह्मणा वेदपारगाः।&lt;br&gt;&#xA;विभण्डकसुतं राजन् सर्वोपायैरिहानय ॥ 1.9.11 ॥&lt;br&gt;&#xA;आनाय्य च महीपाल ऋश्यशृङ्गं सुसत्कृतम्।&lt;br&gt;&#xA;प्रयच्छ कन्यां शान्तां वै विधिना सुसमाहितः ॥ 1.9.12 ॥&lt;br&gt;&#xA;तेषां तु वचनं श्रुत्वा राजा चिन्तां प्रपत्स्यते।&lt;br&gt;&#xA;केनोपायेन वै शक्यमिहानेतुं स वीर्यवान् ॥ 1.9.13 ॥&lt;br&gt;&#xA;ततो राजा विनिश्चित्य सह मन्त्रिभिरात्मवान्।&lt;br&gt;&#xA;पुरोहितममात्यांश्च ततः प्रेष्यति सत्कृतान् ॥ 1.9.14 ॥&lt;br&gt;&#xA;ते तु राज्ञो वचः श्रुत्वा व्यथिता विनताननाः।&lt;br&gt;&#xA;न गच्छेम ऋषेर्भीता अनुनेष्यन्ति तं नृपम् ॥ 1.9.15 ॥&lt;br&gt;&#xA;वक्ष्यन्ति चिन्तयित्वा ते तस्योपायांश्च तत्क्षमान्।&lt;br&gt;&#xA;आनेष्यामो वयं विप्रं न च दोषो भविष्यति ॥ 1.9.16 ॥&lt;br&gt;&#xA;एवमङ्गाधिपेनैव गणिकाभिर्ऋषेः सुतः।&lt;br&gt;&#xA;आनीतोऽवर्षयद्देवः शान्ता चास्मै प्रदीयते ॥ 1.9.17 ॥&lt;br&gt;&#xA;ऋश्यशृङ्गस्तु जामाता पुत्रान् तव विधास्यति।&lt;br&gt;&#xA;सनत्कुमारकथितमेतावद्व्याहृतं मया ॥ 1.9.18 ॥&lt;br&gt;&#xA;अथ हृष्टो दशरथः सुमन्त्रं प्रत्यभाषत।&lt;br&gt;&#xA;यथर्श्यशृङ्गस्त्वानीतो विस्तरेण त्वयोच्यताम् ॥ 1.9.19 ॥&lt;/p&gt;</description>
    </item>
    <item>
      <title>०१० ऋष्यशृङ्गकथा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/010_RShyashRngakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/010_RShyashRngakathA/</guid>
      <description>&lt;p&gt;सुमन्त्रश्चोदितो राज्ञा प्रोवाचेदं वचस्तथा।&lt;br&gt;&#xA;यथर्श्यशृङ्गस्त्वानीतः शृणु मे मन्त्रिभिः स ह ॥ 1.10.1 ॥&lt;br&gt;&#xA;रोमपादमुवाचेदं सहामात्यपुरोहितः।&lt;br&gt;&#xA;उपायो निरपायोऽयमस्माभिरभिचिन्तितः ॥ 1.10.2 ॥&lt;br&gt;&#xA;ऋश्यशृङ्गो वनचरस्तपःस्वाध्यायने रतः।&lt;br&gt;&#xA;अनभिज्ञः स नारीणां विषयाणां सुखस्य च ॥ 1.10.3 ॥&lt;br&gt;&#xA;इन्द्रियार्थैरभिमतैर्नरचित्तप्रमाथिभिः।&lt;br&gt;&#xA;पुरमानाययिष्यामः क्षिप्रं चाध्यवसीयताम् ॥ 1.10.4 ॥&lt;br&gt;&#xA;गणिकास्तत्र गच्छन्तु रूपवत्यः स्वलङ्कृताः।&lt;br&gt;&#xA;प्रलोभ्य विविधोपायैरानयिष्यन्ति सत्कृताः ॥ 1.10.5 ॥&lt;br&gt;&#xA;पुरोहितो मन्त्रिणश्च तथा चक्रुश्च ते तदा।&lt;br&gt;&#xA;वारमुख्यास्तु तच्छ्रुत्वा वनं प्रविविशुर्महत् ॥ 1.10.6 ॥&lt;br&gt;&#xA;आश्रमस्याविदूरेऽस्मिन् यत्नं कुर्वन्ति दर्शने।&lt;br&gt;&#xA;ऋषिपुत्रस्य धीरस्य नित्यमाश्रमवासिनः ॥ 1.10.7 ॥&lt;br&gt;&#xA;पितुः स नित्यसन्तुष्टो नातिचक्राम चाश्रमात् ॥ 1.10.8 ॥&lt;br&gt;&#xA;न तेन जन्मप्रभृति दृष्टपूर्वं तपस्विना।&lt;br&gt;&#xA;स्त्री वा पुमान् वा यच्चान्यत्सर्वं नगरराष्ट्रजम् ॥ 1.10.9 ॥&lt;br&gt;&#xA;ततः कदाचित्तं देशमाजगाम यदृच्छया।&lt;br&gt;&#xA;विभण्डकसुतस्तत्र ताश्चापश्यद्वराङ्गनाः ॥ 1.10.10 ॥&lt;br&gt;&#xA;ताश्चित्रवेषाः प्रमदा गायन्त्यो मधुरस्वरैः।&lt;br&gt;&#xA;ऋषिपुत्रमुपागम्य सर्वा वचनमब्रुवन् ॥ 1.10.11 ॥&lt;br&gt;&#xA;कस्त्वं किं वर्तसे ब्रह्मन् ज्ञातुमिच्छामहे वयम्।&lt;br&gt;&#xA;एकस्त्वं विजने घोरे वने चरसि शंस नः ॥ 1.10.12 ॥&lt;br&gt;&#xA;अदृष्टरूपास्तास्तेन काम्यरूपा वने स्त्रियः।&lt;br&gt;&#xA;हार्दात्तस्य मतिर्जाता ह्याख्यातुं पितरं स्वकम् ॥ 1.10.13 ॥&lt;br&gt;&#xA;पिता विभण्डकोऽस्माकं तस्याहं सुत औरसः।&lt;br&gt;&#xA;ऋश्यशृङ्ग इति ख्यातं नाम कर्म च मे भुवि ॥ 1.10.14 ॥&lt;br&gt;&#xA;इहाश्रमपदोऽस्माकं समीपे शुभदर्शनाः।&lt;br&gt;&#xA;करिष्ये वोऽत्र पूजां वै सर्वेषां विधिपूर्वकम् ॥ 1.10.15 ॥&lt;br&gt;&#xA;ऋषिपुत्रवचः श्रुत्वा सर्वासां मतिरास वै।&lt;br&gt;&#xA;तदाश्रमपदं द्रष्टुं जग्मुः सर्वाश्च तेन ताः ॥ 1.10.16 ॥&lt;br&gt;&#xA;आगतानां ततः पूजामृषिपुत्रश्चकार ह।&lt;br&gt;&#xA;इदमर्घ्यमिदं पाद्यमिदं मूलमिदं फलम् ॥ 1.10.17 ॥&lt;br&gt;&#xA;प्रतिगृह्य तु तां पूजां सर्वा एव समुत्सुकाः।&lt;br&gt;&#xA;ऋषेर्भीतास्तु शीघ्रं ता गमनाय मतिं दधुः ॥ 1.10.18 ॥&lt;br&gt;&#xA;अस्माकमपि मुख्यानि फलानीमानि वै द्विज।&lt;br&gt;&#xA;गृहाण प्रति भद्रं ते भक्षयस्व च मा चिरम् ॥ 1.10.19 ॥&lt;br&gt;&#xA;ततस्तास्तं समालिङ्ग्य सर्वा हर्षसमन्विताः।&lt;br&gt;&#xA;मोदकान् प्रददुस्तस्मै भक्षांश्च विविधान् शुभान् ॥ 1.10.20 ॥&lt;br&gt;&#xA;तानि चास्वाद्य तेजस्वी फलानीति स्म मन्यते।&lt;br&gt;&#xA;अनास्वादितपूर्वाणि वने नित्यनिवासिनाम् ॥ 1.10.21 ॥&lt;br&gt;&#xA;आपृच्छ्य तु तदा विप्रं व्रतचर्यां निवेद्य च।&lt;br&gt;&#xA;गच्छन्ति स्मापदेशात्ताः भीतास्तस्य पितुः स्त्रियः ॥ 1.10.22 ॥&lt;br&gt;&#xA;गतासु तासु सर्वासु काश्यपस्यात्मजो द्विजः।&lt;br&gt;&#xA;अस्वस्थहृदयश्चासीद्दुःखं स्म परिवर्तते ॥ 1.10.23 ॥&lt;br&gt;&#xA;ततोऽपरेद्युस्तं देशमाजगाम स वीर्यवान्।&lt;br&gt;&#xA;मनोज्ञा यत्र ता दृष्टा वारमुख्याः स्वलङ्कृताः ॥ 1.10.24 ॥&lt;br&gt;&#xA;दृष्टैव च तदा विप्रमायान्तं हृष्टमानसाः।&lt;br&gt;&#xA;उपसृत्य ततः सर्वास्तास्तमूचुरिदं वचः ॥ 1.10.25 ॥&lt;br&gt;&#xA;एह्याश्रमपदं सौम्य ह्यस्माकमिति चाब्रुवन्।&lt;br&gt;&#xA;तत्राप्येष विधिः श्रीमान् विशेषेण भविष्यति ॥ 1.10.26 ॥&lt;br&gt;&#xA;श्रुत्वा तु वचनं तासां सर्वासां हृदयङ्गमम्।&lt;br&gt;&#xA;गमनाय मतिं चक्रे तं च निन्युस्तदा स्त्रियः ॥ 1.10.27 ॥&lt;br&gt;&#xA;तत्र चानीयमाने तु विप्रे तस्मिन् महात्मनि।&lt;br&gt;&#xA;ववर्ष सहसा देवो जगत्प्रह्लादयंस्तदा ॥ 1.10.28 ॥&lt;br&gt;&#xA;हर्षेणैवागतं विप्रं विषयं स्वं नराधिपः।&lt;br&gt;&#xA;प्रत्युद्गम्य मुनिं प्रह्वः शिरसा च महीं गतः ॥ 1.10.29 ॥&lt;br&gt;&#xA;अर्घ्यं च प्रददौ तस्मै न्यायतः सुसमाहितः।&lt;br&gt;&#xA;वव्रे प्रसादं विप्रेन्द्रान्मा विप्रं मन्युराविशत् ॥ 1.10.30 ॥&lt;br&gt;&#xA;अन्तःपुरं प्रविश्यास्मै कन्यां दत्त्वा यथाविधि।&lt;br&gt;&#xA;शान्तां शान्तेन मनसा राजा हर्षमवाप सः ॥ 1.10.31 ॥&lt;br&gt;&#xA;एवं स न्यवसत्तत्र सर्वकामैः सुपूजितः ॥ 1.10.32 ॥&lt;/p&gt;</description>
    </item>
    <item>
      <title>०११ ऋष्यशृङ्गागमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/011_RShyashRngAgamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/011_RShyashRngAgamanam/</guid>
      <description>&lt;p&gt;भूय एव च राजेन्द्र शृणु मे वचनं हितम्।&lt;br&gt;&#xA;यथा स देवप्रवरः कथायामेवमब्रवीत् ॥ 1.11.1 ॥&lt;br&gt;&#xA;इक्ष्वाकूणां कुले जातो भविष्यति सुधार्मिकः।&lt;br&gt;&#xA;राजा दशरथो नाम श्रीमान् सत्यप्रतिश्रवः ॥ 1.11.2 ॥&lt;br&gt;&#xA;अङ्गराजेन सख्यं च तस्य राज्ञो भविष्यति।&lt;br&gt;&#xA;कन्या चास्य महाभागा शान्ता नाम भविष्यति ॥ 1.11.3 ॥&lt;br&gt;&#xA;पुत्रस्त्वङ्गस्य राज्ञस्तु रोमपाद इति श्रुतः।&lt;br&gt;&#xA;अङ्गराजं दशरथो गमिष्यति महायशाः ॥ 1.11.4 ॥&lt;br&gt;&#xA;अनपत्योऽस्मि धर्मात्मन् शान्ताभर्ता मम क्रतुम्।&lt;br&gt;&#xA;आहरेत त्वयाज्ञप्तः सन्तानार्थं कुलस्य च ॥ 1.11.5 ॥&lt;br&gt;&#xA;श्रुत्वा राज्ञोऽथ तद्वाक्यं मनसा स विचिन्त्य च।&lt;br&gt;&#xA;प्रदास्यते पुत्रवन्तं शान्ताभर्तारमात्मवान् ॥ 1.11.6 ॥&lt;br&gt;&#xA;प्रतिगृह्य च त विप्रं स राजा विगतज्वरः।&lt;br&gt;&#xA;आहरिष्यति तं यज्ञं प्रहृष्टेनान्तरात्मना ॥ 1.11.7 ॥&lt;br&gt;&#xA;तं च राजा दशरथो यष्टुकामः कृताञ्जलिः।&lt;br&gt;&#xA;ऋश्यशृङ्गं द्विजश्रेष्ठं वरयिष्यति धर्मवित् ॥ 1.11.8 ॥&lt;br&gt;&#xA;यज्ञार्थं प्रसवार्थं च स्वर्गार्थं च जनेश्वरः।&lt;br&gt;&#xA;लभते च स तं कामं विप्रमुख्याद्विशाम्पतिः ॥ 1.11.9 ॥&lt;br&gt;&#xA;पुत्राश्चास्य भविष्यन्ति चत्वारोऽमितविक्रमाः।&lt;br&gt;&#xA;वंशप्रतिष्ठानकराः सर्वलोकेषु विश्रुताः ॥ 1.11.10 ॥&lt;br&gt;&#xA;एवं स देवप्रवरः पूर्वं कथितवान् कथाम्।&lt;br&gt;&#xA;सनत्कुमारो भगवान् पुरा देवयुगे प्रभुः ॥ 1.11.11 ॥&lt;br&gt;&#xA;स त्वं पुरुषशार्दूल तमानय सुसत्कृतम्।&lt;br&gt;&#xA;स्वयमेव च राजेन्द्र गत्वा सबलवाहनः ॥ 1.11.12 ॥&lt;br&gt;&#xA;[वसिष्ठेनाभ्यनुज्ञातो राजा सम्पूर्णमानसः।] सान्तःपुरः सहामात्यः प्रययौ यत्र स द्विजः ॥ 1.11.13 ॥&lt;br&gt;&#xA;वनानि सरितश्चैव व्यतिक्रम्य शनैः शनैः।&lt;br&gt;&#xA;अभिचक्राम तं देशं यत्र वै मुनिपुङ्गवः ॥ 1.11.14 ॥&lt;br&gt;&#xA;आसाद्य तं द्विजश्रेष्ठं रोमपादसमीपगम्।&lt;br&gt;&#xA;ऋषिपुत्रं ददर्शादौ दीप्यमानमिवानलम् ॥ 1.11.15 ॥&lt;br&gt;&#xA;ततो राजा यथान्यायं पूजां चक्रे विशेषतः।&lt;br&gt;&#xA;सखित्वात्तस्य वै राज्ञः प्रहृष्टेनान्तरात्मना ॥ 1.11.16 ॥&lt;br&gt;&#xA;रोमपादेन चाख्यातमृषिपुत्राय धीमते।&lt;br&gt;&#xA;सख्यं सम्बन्धकं चैव तदा तं प्रत्यपूजयत् ॥ 1.11.17 ॥&lt;br&gt;&#xA;एवं सुसत्कृतस्तेन सहोषित्वा नरर्षभः।&lt;br&gt;&#xA;सप्ताष्टदिवसान् राजा राजानमिदमब्रवीत् ॥ 1.11.18 ॥&lt;br&gt;&#xA;शान्ता तव सुता राजन् सह भर्त्रा विशाम्पते।&lt;br&gt;&#xA;मदीयं नगरं यातु कार्यं हि महदुद्यतम् ॥ 1.11.19 ॥&lt;br&gt;&#xA;तथेति राजा संश्रुत्य गमनं तस्य धीमतः।&lt;br&gt;&#xA;उवाच वचनं विप्रं गच्छ त्वं सह भार्यया ॥ 1.11.20 ॥&lt;br&gt;&#xA;ऋषिपुत्रः प्रतिश्रुत्य तथेत्याह नृपं तदा।&lt;br&gt;&#xA;स नृपेणाभ्यनुज्ञातः प्रययौ सह भार्यया ॥ 1.11.21 ॥&lt;br&gt;&#xA;तावन्योन्याञ्जलिं कृत्वा स्नेहात्संश्लिष्य चोरसा।&lt;br&gt;&#xA;ननन्दतुर्दशरथो रोमपादश्च वीर्यवान् ॥ 1.11.22 ॥&lt;br&gt;&#xA;ततः सुहृदमापृच्छ्य प्रस्थितो रघुनन्दनः।&lt;br&gt;&#xA;पौरेभ्यः प्रेषयामास दूतान् वै शीघ्रगामिनः ॥ 1.11.23 ॥&lt;br&gt;&#xA;क्रियतां नगरं सर्वं क्षिप्रमेव स्वलङ्कृतम्।&lt;br&gt;&#xA;धूपितं सिक्तसम्मृष्टं पताकाभिरलङ्कृतम् ॥ 1.11.24 ॥&lt;br&gt;&#xA;ततः प्रहृष्टाः पौरास्ते श्रुत्वा राजानमागतम्।&lt;br&gt;&#xA;तथा प्रचक्रुस्तत्सर्वं राज्ञा यत्प्रेषितं तदा ॥ 1.11.25 ॥&lt;br&gt;&#xA;ततः स्वलङ्कृतं राजा नगरं प्रविवेश ह।&lt;br&gt;&#xA;शङ्खदुन्दुभिर्निर्घोषैः पुरस्कृत्य द्विजर्षभम् ॥ 1.11.26 ॥&lt;br&gt;&#xA;ततः प्रमुदिताः सर्वे दृष्ट्वा तं नागरा द्विजम्।&lt;br&gt;&#xA;प्रवेश्यमानं सत्कृत्य नरेन्द्रेणेन्द्रकर्मणा ॥ 1.11.27 ॥&lt;br&gt;&#xA;अन्तःपुरं प्रवेश्यैनं पूजां कृत्वा विधानतः।&lt;br&gt;&#xA;कृतकृत्यं तदात्मानं मेने तस्योपवाहनात् ॥ 1.11.28 ॥&lt;br&gt;&#xA;अन्तःपुरस्त्रियः सर्वाः शान्तां दृष्ट्वा तथागताम्।&lt;br&gt;&#xA;सह भर्त्रा विशालाक्षीं प्रीत्यानन्दमुपागमन् ॥ 1.11.29 ॥&lt;br&gt;&#xA;पूज्यमाना च ताभिः सा राज्ञा चैव विशेषतः।&lt;br&gt;&#xA;उवास तत्र सुखिता कञ्चित्कालं सहर्त्विजा ॥ 1.11.30 ॥&lt;/p&gt;</description>
    </item>
    <item>
      <title>०१२ अश्वमेधारम्भः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/012_ashvamedhArambhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/012_ashvamedhArambhaH/</guid>
      <description>&lt;p&gt;ततः काले बहुतिथे कस्मिंश्चित्सुमनोहरे।&lt;br&gt;&#xA;वसन्ते समनुप्राप्ते राज्ञो यष्टुं मनोऽभवत् ॥ 1.12.1 ॥&lt;br&gt;&#xA;ततः प्रसाद्य शिरसा तं विप्रं देववर्णिनम्।&lt;br&gt;&#xA;यज्ञाय वरयामास सन्तानार्थं कुलस्य वै ॥ 1.12.2 ॥&lt;br&gt;&#xA;तथेति च स राजानमुवाच च सुसत्कृतः।&lt;br&gt;&#xA;सम्भाराः सम्भ्रियन्तां ते तुरगश्च विमुच्यताम् ॥ 1.12.3 ॥&lt;br&gt;&#xA;ततो राजाब्रवीद्वाक्यं सुमन्त्रं मन्त्रिसत्तमम्।&lt;br&gt;&#xA;सुमन्त्रावाहय क्षिप्रमृत्विजो ब्रह्मवादिनः ॥ 1.12.4 ॥&lt;br&gt;&#xA;सुयज्ञं वामदेवं च जाबालिमथ काश्यपम्।&lt;br&gt;&#xA;पुरोहितं वसिष्ठं च ये चाप्यन्ये द्विजातयः ॥ 1.12.5 ॥&lt;br&gt;&#xA;ततः सुमन्त्रस्त्वरितं गत्वा त्वरितविक्रमः।&lt;br&gt;&#xA;समानयत्स तान् सर्वान् समर्थान् वेदपारगान् ॥ 1.12.6 ॥&lt;br&gt;&#xA;तान् पूजयित्वा धर्मात्मा राजा दशरथस्तदा।&lt;br&gt;&#xA;धर्मार्थसहितं युक्तं श्लक्ष्णं वचनमब्रवीत् ॥ 1.12.7 ॥&lt;br&gt;&#xA;मम लालप्यमानस्य पुत्रार्थं नास्ति वै सुखम्।&lt;br&gt;&#xA;तदर्थं हयमेधेन यक्ष्यामीति मतिर्मम ॥ 1.12.8 ॥&lt;br&gt;&#xA;तदहं यष्टुमिच्छामि शास्त्रदृष्टेन कर्मणा।&lt;br&gt;&#xA;ऋषिपुत्रप्रभावेन कामान् प्राप्स्यामि चाप्यहम् ॥ 1.12.9 ॥&lt;br&gt;&#xA;ततः साध्विति तद्वाक्यं ब्राह्मणाः प्रत्यपूजयन्।&lt;br&gt;&#xA;वसिष्ठप्रमुखाः सर्वे पार्थिवस्य मुखाच्च्युतम् ॥ 1.12.10 ॥&lt;br&gt;&#xA;ऋश्यशृङ्गपुरोगाश्च प्रत्यूचुर्नृपतिं तदा।&lt;br&gt;&#xA;सम्भाराः सम्भ्रियन्तां ते तुरगश्च विमुच्यताम् ॥ 1.12.11 ॥&lt;br&gt;&#xA;सर्वथा प्राप्स्यसे पुत्रांश्चतुरोऽमितविक्रमान्।&lt;br&gt;&#xA;यस्य ते धार्मिकी बुद्धिरियं पुत्रार्थमागता ॥ 1.12.12 ॥&lt;br&gt;&#xA;ततः प्रीतोऽभवद्राजा श्रुत्वा तु द्विजभाषितम्।&lt;br&gt;&#xA;अमात्यांश्चाब्रवीद्राजा हर्षेणेदं शुभाक्षरम् ॥ 1.12.13 ॥&lt;br&gt;&#xA;गुरूणां वचनाच्छीघ्रं सम्भाराः सम्भ्रियन्तु मे।&lt;br&gt;&#xA;समर्थाधिष्ठितश्चाश्वस्सोपाध्यायो विमुच्यताम् ॥ 1.12.14 ॥&lt;br&gt;&#xA;सरय्वाश्चोत्तरे तीरे यज्ञभूमिर्विधीयताम्।&lt;br&gt;&#xA;शान्तयश्चाभिवर्द्धन्तां यथाकल्पं यथाविधि ॥ 1.12.15 ॥&lt;br&gt;&#xA;शक्यः कर्तुमयं यज्ञः सर्वेणापि महीक्षिता।&lt;br&gt;&#xA;नापराधो भवेत्कष्टो यद्यस्मिन् क्रतुसत्तमे ॥ 1.12.16 ॥&lt;br&gt;&#xA;छिद्रं हि मृगयन्तेऽत्र विद्वांसो ब्रह्मराक्षसाः।&lt;br&gt;&#xA;विघ्नितस्य हि यज्ञस्य सद्यः कर्ता विनश्यति ॥ 1.12.17 ॥&lt;br&gt;&#xA;तद्यथा विधिपूर्वं मे क्रतुरेष समाप्यते।&lt;br&gt;&#xA;तथा विधानं क्रियतां समर्थाः करणेष्विह ॥ 1.12.18 ॥&lt;br&gt;&#xA;तथेति च ततः सर्वे मन्त्रिणः प्रत्यपूजयन्।&lt;br&gt;&#xA;पार्थिवेन्द्रस्य तद्वाक्यं यथाज्ञप्तमकुर्वत ॥ 1.12.19 ॥&lt;br&gt;&#xA;ततो द्विजास्ते धर्मज्ञमस्तुवन् पार्थिवर्षभम्।&lt;br&gt;&#xA;अनुज्ञातास्ततः सर्वे पुनर्जग्मुर्यथागतम् ॥ 1.12.20 ॥&lt;br&gt;&#xA;गतेष्वथ द्विजाग्र्येषु मन्त्रिणस्तान्नराधिपः।&lt;br&gt;&#xA;विसर्ज्जयित्वा स्वं वेश्म प्रविवेश महाद्युतिः ॥ 1.12.21 ॥&lt;/p&gt;</description>
    </item>
    <item>
      <title>०१३ यज्ञशाला-प्रवेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/013_yajnashAlA-praveshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/013_yajnashAlA-praveshaH/</guid>
      <description>&lt;p&gt;पुनः प्राप्ते वसन्ते तु पूर्णः संवत्सरोऽभवत्।&lt;br&gt;&#xA;प्रसवार्थं गतो यष्टुं हयमेधेन वीर्यवान् ॥ 1.13.1 ॥&lt;br&gt;&#xA;अब्रवीत्प्रश्रितं वाक्यं प्रसवार्थं द्विजोत्तमम्।&lt;br&gt;&#xA;यज्ञो मे क्रियतां विप्र यथोक्तं मुनिपुङ्गव ॥ 1.13.2 ॥&lt;br&gt;&#xA;यथा न विघ्नः क्रियते यज्ञाङ्गेषु विधीयताम् ॥ 1.13.3 ॥&lt;br&gt;&#xA;भवान् स्निग्धः सुहृन्मह्यं गुरुश्च परमो महान्।&lt;br&gt;&#xA;वोढव्यो भवता चैव भारो यज्ञस्य चोद्यतः ॥ 1.13.4 ॥&lt;br&gt;&#xA;तथेति च स राजानमब्रवीद्द्विजसत्तमः।&lt;br&gt;&#xA;करिष्ये सर्वमेवैतद्भवता यत्समर्थितम् ॥ 1.13.5 ॥&lt;br&gt;&#xA;ततोऽब्रवीद्द्विजान् वृद्धान् यज्ञकर्मसु निष्ठितान्।&lt;br&gt;&#xA;स्थापत्ये निष्ठितांश्चैव वृद्धान् परमधार्मिकान् ॥ 1.13.6 ॥&lt;br&gt;&#xA;गणकान् शिल्पिनश्चैव तथैव नटनर्तकान्।&lt;br&gt;&#xA;तथा शुचीन् शास्त्रविदः पुरुषान् सुबहुश्रुतान् ॥ 1.13.7 ॥&lt;br&gt;&#xA;यज्ञकर्म समीहन्तां भवन्तो राजशासनात्।&lt;br&gt;&#xA;इष्टका बहुसाहस्रीः शीघ्रमानीयतामिति ॥ 1.13.8 ॥&lt;br&gt;&#xA;औपकार्याः क्रियन्तां च राज्ञां बहुगुणान्विताः।&lt;br&gt;&#xA;ब्राह्मणावसथाश्चैव कर्तव्याः शतशः शुभाः ॥ 1.13.9 ॥&lt;br&gt;&#xA;भक्ष्यान्नपानैर्बहुभिः समुपेताः सुनिष्ठिताः।&lt;br&gt;&#xA;तथा पौरजनस्यापि कर्त्तव्या बहुविस्तराः ॥ 1.13.10 ॥&lt;br&gt;&#xA;आवासा बहुभक्ष्या वै सर्वकामैरुपस्थिताः।&lt;br&gt;&#xA;तथा जानपदस्यापि जनस्य बहु शोभनम् ॥ 1.13.11 ॥&lt;br&gt;&#xA;दातव्यमन्नं विधिवत् सत्कृत्य न तु लीलता।&lt;br&gt;&#xA;सर्ववर्णा यथा पूजां प्राप्नुवन्ति सुसत्कृताः ॥ 1.13.12 ॥&lt;br&gt;&#xA;न चावज्ञा प्रयोक्तव्या कामक्रोधवशादपि।&lt;br&gt;&#xA;यज्ञकर्मणि ये व्यग्राः पुरुषाः शिल्पिनस्तथा ॥ 1.13.13 ॥&lt;br&gt;&#xA;तेषामपि विशेषेण पूजा कार्या यथाक्रमम्।&lt;br&gt;&#xA;ते च स्युः सम्भृताः सर्वे वसुभिर्भोजनेन च ॥ 1.13.14 ॥&lt;br&gt;&#xA;यथा सर्वं सुविहितं न किञ्चित् परिहीयते।&lt;br&gt;&#xA;तथा भवन्तः कुर्वन्तु प्रीतिस्निग्धेन चेतसा ॥ 1.13.15 ॥&lt;br&gt;&#xA;ततः सर्वे समागम्य वसिष्ठमिदमब्रुवन्।&lt;br&gt;&#xA;यथोक्तं तत्सुविहितं न किञ्चित् परिहीयते ॥ 1.13.16 ॥&lt;br&gt;&#xA;यथोक्तं तत्करिष्यामो न किञ्चित् परिहीयते।&lt;br&gt;&#xA;ततः सुमन्त्रमानीय वसिष्ठो वाक्यमब्रवीत् ॥ 1.13.17 ॥&lt;br&gt;&#xA;निमन्त्रयस्व नृपतीन् पृथिव्यां ये च धार्मिकाः ॥ 1.13.18 ॥&lt;br&gt;&#xA;ब्राह्मणान् क्षत्रियान् वैश्यान् शूद्रांश्चैव सहस्रशः।&lt;br&gt;&#xA;समानयस्व सत्कृत्य सर्वदेशेषु मानवान् ॥ 1.13.19 ॥&lt;br&gt;&#xA;मिथिलाधिपतिं शूरं जनकं सत्यविक्रमम्।&lt;br&gt;&#xA;निष्ठितं सर्वशास्त्रेषु तथा वेदेषु निष्ठितम् ॥ 1.13.20 ॥&lt;br&gt;&#xA;तमानय महाभागं स्वयमेव सुसत्कृतम्।&lt;br&gt;&#xA;पूर्वसम्बन्धिनं ज्ञात्वा ततः पूर्वं ब्रवीमि ते ॥ 1.13.21 ॥&lt;br&gt;&#xA;तथा काशीपतिं स्निग्धं सततं प्रियवादिनम्।&lt;br&gt;&#xA;वयस्यं राजसिंहस्य स्वयमेवानयस्व ह ॥ 1.13.22 ॥&lt;br&gt;&#xA;तथा केकयराजानं वृद्धं परमधार्मिकम्।&lt;br&gt;&#xA;श्वशुरं राजसिंहस्य सपुत्रं त्वमिहानय ॥ 1.13.23 ॥&lt;br&gt;&#xA;अङ्गेश्वरं महाभागं रोमपादं सुसत्कृतम्।&lt;br&gt;&#xA;वयस्यं राजसिंहस्य समानय यशस्विनम् ॥ 1.13.24 ॥&lt;br&gt;&#xA;प्राचीनान् सिन्धुसौवीरान् सौराष्ट्रेयांश्च पार्थिवान्।&lt;br&gt;&#xA;दाक्षिणात्यान्नरेन्द्रांश्च समस्तानानयस्व ह ॥ 1.13.25 ॥&lt;br&gt;&#xA;सन्ति स्निग्धाश्च ये चान्ये राजानः पृथिवीतले।&lt;br&gt;&#xA;तानानय यथाक्षिप्रं सानुगान् सह बान्धवान् ॥ 1.13.26 ॥&lt;br&gt;&#xA;वसिष्ठवाक्यं तच्छ्रुत्वा सुमन्त्रस्त्वरितस्तदा।&lt;br&gt;&#xA;व्यादिशत्पुरुषांस्तत्र राज्ञामानयने शुभान् ॥ 1.13.27 ॥&lt;br&gt;&#xA;स्वयमेव हि धर्मात्मा प्रययौ मुनिशासनात्।&lt;br&gt;&#xA;सुमन्त्रस्त्वरितो भूत्वा समानेतुं महीक्षितः ॥ 1.13.28 ॥&lt;br&gt;&#xA;सर्वं निवेदयन्ति स्म यज्ञे यदुपकल्पितम्।&lt;br&gt;&#xA;ततः प्रीतो द्विजश्रेष्ठस्तान् सर्वान् पुनरब्रवीत् ॥ 1.13.29 ॥&lt;br&gt;&#xA;अवज्ञया न दातव्यं कस्यचिल्लीलयापि वा।&lt;br&gt;&#xA;अवज्ञया कृतं हन्याद्दातारं नात्र संशयः ॥ 1.13.30 ॥&lt;br&gt;&#xA;ततः कैश्चिदहोरात्रैरुपयाता महीक्षितः।&lt;br&gt;&#xA;बहूनि रत्नान्यादाय राज्ञो दशरथस्य हि ॥ 1.13.31 ॥&lt;br&gt;&#xA;ततो वसिष्ठः सुप्रीतो राजानमिदमब्रवीत्।&lt;br&gt;&#xA;उपयाता नरव्याघ्र राजानस्तव शासनात् ॥ 1.13.32 ॥&lt;br&gt;&#xA;मया च सत्कृताः सर्वे यथार्हं राजसत्तमाः।&lt;br&gt;&#xA;यज्ञियं च कृतं राजन् पुरुषैः सुसमाहितैः ॥ 1.13.33 ॥&lt;br&gt;&#xA;निर्यातु च भवान् यष्टुं यज्ञायतनमन्तिकात्।&lt;br&gt;&#xA;सर्वकामैरुपहृतैरुपेतं वै समन्ततः ॥ 1.13.34 ॥&lt;br&gt;&#xA;द्रष्टुमर्हसि राजेन्द्र मनसेव विनिर्मितम् ॥ 1.13.35 ॥&lt;br&gt;&#xA;तथा वसिष्ठवचनादृश्यशृङ्गस्य चोभयोः।&lt;br&gt;&#xA;शुभे दिवसनक्षत्रे निर्यातो जगतीपतिः ॥ 1.13.36 ॥&lt;br&gt;&#xA;ऋश्यशृङ्गं पुरस्कृत्य यज्ञकर्मारभंस्तदा।&lt;br&gt;&#xA;यज्ञवाटगताः सर्वे यथाशास्त्रं यथाविधि ॥ 1.13.37 ॥&lt;/p&gt;</description>
    </item>
    <item>
      <title>०१४ अश्वमेधयजनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/014_ashvamedhayajanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/014_ashvamedhayajanam/</guid>
      <description>&lt;p&gt;अथ संवत्सरे पूर्णे तस्मिन् प्राप्ते तुरङ्गमे।&lt;br&gt;&#xA;सरय्वाश्चोत्तरे तीरे राज्ञो यज्ञोऽभ्यवर्तत ॥ 1.14.1 ॥&lt;br&gt;&#xA;ऋश्यशृङगं पुरस्कृत्य कर्म चक्रुर्द्विजर्षभाः।&lt;br&gt;&#xA;अश्वमेधे महायज्ञे राज्ञोऽस्य सुमहात्मनः ॥ 1.14.2 ॥&lt;br&gt;&#xA;कर्म कुर्वन्ति विधिवद्याजका वेदपारगाः।&lt;br&gt;&#xA;यथाविधि यथान्यायं परिक्रामन्ति शास्त्रतः ॥ 1.14.3 ॥&lt;br&gt;&#xA;प्रवर्ग्यं शास्त्रतः कृत्वा तथैवोपसदं द्विजाः।&lt;br&gt;&#xA;चक्रुश्च विधिवत्सर्वमधिकं कर्म शास्त्रतः ॥ 1.14.4 ॥&lt;br&gt;&#xA;अभिपूज्य ततो हृष्टाः सर्वे चक्रुर्यथाविधि।&lt;br&gt;&#xA;प्रातःसवनपूर्वाणि कर्माणि मुनिपुङ्गवाः ॥ 1.14.5 ॥&lt;br&gt;&#xA;ऐन्द्रश्च विधिवद्दत्तो राजा चाभिष्टुतोऽनघः।&lt;br&gt;&#xA;माध्यन्दिनं च सवनं प्रावर्तत यथाक्रमम् ॥ 1.14.6 ॥&lt;br&gt;&#xA;तृतीयसवनं चैव राज्ञोऽस्य सुमहात्मनः।&lt;br&gt;&#xA;चक्रुस्ते शास्त्रतो दृष्ट्वा तथा ब्राह्मणपुङ्गवाः ॥ 1.14.7 ॥&lt;br&gt;&#xA;न चाहुतमभूत्तत्र स्खलितं वापि किञ्चन।&lt;br&gt;&#xA;दृश्यते ब्रह्मवत्सर्वं क्षेमयुक्तं हि चक्रिरे ॥ 1.14.8 ॥&lt;br&gt;&#xA;न तेष्वहस्सु श्रान्तो वा क्षुधितो वापि दृश्यते।&lt;br&gt;&#xA;नाविद्वान् ब्राह्मणस्तत्र नाशतानुचरस्तथा ॥ 1.14.9 ॥&lt;br&gt;&#xA;ब्राह्मणा भुञ्जते नित्यं नाथवन्तश्च भुञ्जते।&lt;br&gt;&#xA;तापसा भुञ्जते चापि श्रमणा भुञ्जते तथा ॥ 1.14.10 ॥&lt;br&gt;&#xA;वृद्धाश्च व्याधिताश्चैव स्त्रियो बालास्तथैव च।&lt;br&gt;&#xA;अनिशं भुञ्जमानानां न तृप्तिरुपलभ्यते ॥ 1.14.11 ॥&lt;br&gt;&#xA;दीयतां दीयतामन्नं वासांसि विविधानि च।&lt;br&gt;&#xA;इति सञ्चोदितास्तत्र तथा चक्रुरनेकशः ॥ 1.14.12 ॥&lt;br&gt;&#xA;अन्नकूटाश्च बहवो दृश्यन्ते पर्वतोपमाः।&lt;br&gt;&#xA;दिवसे दिवसे तत्र सिद्धस्य विधिवत्तदा ॥ 1.14.13 ॥&lt;br&gt;&#xA;नानादेशादनुप्राप्ताः पुरुषाः स्त्रीगणास्तथा।&lt;br&gt;&#xA;अन्नपानैः सुविहितास्तस्मिन् यज्ञे महात्मनः ॥ 1.14.14 ॥&lt;br&gt;&#xA;अन्नं हि विधिवत्स्वादु प्रशंसन्ति द्विजर्षभाः।&lt;br&gt;&#xA;अहो तृप्ताः स्म भद्रं त इति शुश्राव राघवः ॥ 1.14.15 ॥&lt;br&gt;&#xA;स्वलङ्कृताश्च पुरुषा ब्राह्मणान् पर्यवेषयन्।&lt;br&gt;&#xA;उपासते च तानन्ये सुमृष्टमणिकुण्डलाः ॥ 1.14.16 ॥&lt;br&gt;&#xA;कर्मान्तरे तदा विप्रा हेतुवादान् बहूनपि।&lt;br&gt;&#xA;प्राहुः स्म वाग्ग्मिनो धीराः परस्परजिगीषया ॥ 1.14.17 ॥&lt;br&gt;&#xA;दिवसे दिवसे तत्र संस्तरे कुशला द्विजाः।&lt;br&gt;&#xA;सर्वकर्माणि चक्रुस्ते यथाशास्त्रं प्रचोदिताः ॥ 1.14.18 ॥&lt;br&gt;&#xA;नाषडङ्गविदत्रासीन्नाव्रतो नाबहुश्रुतः।&lt;br&gt;&#xA;सदस्यास्तस्य वै राज्ञो नावादकुशला द्विजाः ॥ 1.14.19 ॥&lt;br&gt;&#xA;प्राप्ते यूपोच्छ्रये तस्मिन् षड्बैल्वाः खादिरास्तथा।&lt;br&gt;&#xA;तावन्तो बिल्वसहिताः पर्णिनश्च तथाऽपरे ॥ 1.14.20 ॥&lt;br&gt;&#xA;श्लेष्मातकमयस्त्वेको देवदारुमयस्तथा।&lt;br&gt;&#xA;द्वावेव तत्र विहितौ बाहुव्यस्तपरिग्रहौ ॥ 1.14.21 ॥&lt;br&gt;&#xA;कारिताः सर्व एवैते शास्त्रज्ञैर्यज्ञकोविदैः।&lt;br&gt;&#xA;शोभार्थं तस्य यज्ञस्य काञ्चनालङ्कृता भवन् ॥ 1.14.22 ॥&lt;br&gt;&#xA;एकविंशति यूपास्ते एकविंशत्यरत्नयः।&lt;br&gt;&#xA;वासोभिरेकविंशद्भिरेकैकं समलङ्कृताः ॥ 1.14.23 ॥&lt;br&gt;&#xA;विन्यस्ता विधिवत्सर्वे शिल्पिभिः सुकृता दृढाः।&lt;br&gt;&#xA;अष्टाश्रयः सर्व एव श्लक्ष्णरूपसमन्विताः ॥ 1.14.24 ॥&lt;br&gt;&#xA;आच्छादितास्ते वासोभिः पुष्पैर्गन्धैश्च पूजिताः।&lt;br&gt;&#xA;सप्तर्षयो दीप्तिमन्तो विराजन्ते यथा दिवि ॥ 1.14.25 ॥&lt;br&gt;&#xA;इष्टकाश्च यथान्यायं कारिताश्च प्रमाणतः।&lt;br&gt;&#xA;चितोऽग्निर्ब्राह्मणैस्तत्र कुशलैः शुल्बकर्मणि ॥ 1.14.26 ॥&lt;br&gt;&#xA;स चित्यो राजसिंहस्य सञ्चितः कुशलैर्द्विजैः।&lt;br&gt;&#xA;गरुडो रुक्मपक्षो वै त्रिगुणोऽष्टादशात्मकः ॥ 1.14.27 ॥&lt;br&gt;&#xA;नियुक्तास्तत्र पशवस्तत्तदुद्दिश्य दैवतम्।&lt;br&gt;&#xA;उरगाः पक्षिणश्चैव यथाशास्त्रं प्रचोदिताः ॥ 1.14.28 ॥&lt;br&gt;&#xA;शामित्रे तु हयस्तत्र तथा जलचराश्च ये।&lt;br&gt;&#xA;ऋत्विग्भिः सर्वमेवैतन्नियुक्तं शास्त्रतस्तदा ॥ 1.14.29 ॥&lt;br&gt;&#xA;पशूनां त्रिशतं तत्र यूपेषु नियतं तदा।&lt;br&gt;&#xA;अश्वरत्नोत्तमं तत्र राज्ञो दशरथस्य च ॥ 1.14.30 ॥&lt;br&gt;&#xA;कौसल्या तं हयं तत्र परिचर्य समन्ततः।&lt;br&gt;&#xA;कृपाणैर्विशशासैनं त्रिभिः परमया मुदा ॥ 1.14.31 ॥&lt;br&gt;&#xA;पतत्रिणा तदा सार्द्धं सुस्थितेन च चेतसा।&lt;br&gt;&#xA;अवसद्रजनीमेकां कौसल्या धर्मकाम्यया ॥ 1.14.32 ॥&lt;br&gt;&#xA;होताध्वर्युस्तथोद्गाता हस्तेन समयोजयन्।&lt;br&gt;&#xA;महिष्या परिवृत्त्या च वावातामपरां तथा ॥ 1.14.33 ॥&lt;br&gt;&#xA;पतत्रिणस्तस्य वपामुद्धृत्य नियतेन्द्रियः।&lt;br&gt;&#xA;ऋत्विक् परमसम्पन्नः श्रपयामास शास्त्रतः ॥ 1.14.34 ॥&lt;br&gt;&#xA;धूमगन्धं वपायास्तु जिघ्रति स्म नराधिपः।&lt;br&gt;&#xA;यथाकालं यथान्यायं निर्णुदन् पापमात्मनः ॥ 1.14.35 ॥&lt;br&gt;&#xA;हयस्य यानि चाङ्गानि तानि सर्वाणि ब्राह्मणाः।&lt;br&gt;&#xA;अग्नौ प्रास्यन्ति विधिवत्समन्त्राः षोडशर्त्विजः ॥ 1.14.36 ॥&lt;br&gt;&#xA;प्लक्षशाखासु यज्ञानामन्येषां क्रियते हविः।&lt;br&gt;&#xA;अश्वमेधस्य यज्ञस्य वैतसो भाग इष्यते ॥ 1.14.37 ॥&lt;br&gt;&#xA;चतुष्टोममहस्तस्य प्रथमं परिकल्पितम्।&lt;br&gt;&#xA;उक्थ्यं द्वितीयं सङ्ख्यातमतिरात्रं तथोत्तरम् ॥ 1.14.38 ॥&lt;br&gt;&#xA;कारितास्तत्र बहवो विहिताः शास्त्रदर्शनात् ॥ 1.14.39 ॥&lt;br&gt;&#xA;ज्योतिष्टोमायुषी चैवमतिरात्रौ विनिर्मितौ।&lt;br&gt;&#xA;अभिजिद्विश्वजिच्चैवमाप्तोर्यामो महाक्रतुः ॥ 1.14.40 ॥&lt;br&gt;&#xA;प्राचीं होत्रे ददौ राजा दिशं स्वकुलवर्द्धनः।&lt;br&gt;&#xA;अध्वर्यवे प्रतीचीं तु ब्रह्मणे दक्षिणां दिशम् ॥ 1.14.41 ॥&lt;br&gt;&#xA;उद्गात्रे वै तथोदीचीं दक्षिणैषा विनिर्मिता।&lt;br&gt;&#xA;हयमेधे महायज्ञे स्वयम्भूविहिते पुरा ॥ 1.14.42 ॥&lt;br&gt;&#xA;क्रतुं समाप्य तु तथा न्यायतः पुरुषर्षभः।&lt;br&gt;&#xA;ऋत्विग्भ्यो हि ददौ राजा धरां तां क्रतुवर्द्धनः ॥ 1.14.43 ॥&lt;br&gt;&#xA;ऋत्विजश्चाब्रुवन् सर्वे राजानं गतकल्मषम्।&lt;br&gt;&#xA;भवानेव महीं कृत्स्नामेको रक्षितुमर्हति ॥ 1.14.44 ॥&lt;br&gt;&#xA;रताः स्वाध्यायकरणे वयं नित्यं हि भूमिप।&lt;br&gt;&#xA;निष्क्रयं किञ्चिदेवेह प्रयच्छतु भवानिति ॥ 1.14.45 ॥&lt;br&gt;&#xA;मणिरत्नं सुवर्णं वा गावो यद्वा समुद्यतम्।&lt;br&gt;&#xA;तत्प्रयच्छ नरश्रेष्ठ धरण्या न प्रयोजनम् ॥ 1.14.46 ॥&lt;br&gt;&#xA;एवमुक्तो नरपतिर्ब्राह्मणैर्वेदपारगैः।&lt;br&gt;&#xA;गवां शतसहस्राणि दश तेभ्यो ददौ नृपः ॥ 1.14.47 ॥&lt;br&gt;&#xA;दशकोटीस्सुवर्णस्य रजतस्य चतुर्गुणम् ॥ 1.14.48 ॥&lt;br&gt;&#xA;ऋत्विजस्तु ततः सर्वे प्रददुः सहिता वसु।&lt;br&gt;&#xA;ऋश्यशृङ्गाय मुनये वसिष्ठाय च धीमते ॥ 1.14.49 ॥&lt;br&gt;&#xA;ततस्ते न्यायतः कृत्वा प्रविभागं द्विजोत्तमाः।&lt;br&gt;&#xA;सुप्रीतमनसस्सर्वे प्रत्यूचुर्मुदिता भृशम् ॥ 1.14.50 ॥&lt;br&gt;&#xA;ततः प्रसर्पकेभ्यस्तु हिरण्यं सुसमाहितः।&lt;br&gt;&#xA;जाम्बूनदं कोटिसङ्ख्यं ब्राह्मणेभ्यो ददौ तदा ॥ 1.14.51 ॥&lt;br&gt;&#xA;दरिद्राय द्विजायाथ हस्ताभरणमुत्तमम्।&lt;br&gt;&#xA;कस्मैचिद्याचमानाय ददौ राघवनन्दनः ॥ 1.14.52 ॥&lt;br&gt;&#xA;ततः प्रीतेषु नृपतिर्द्विजेषु द्विजवत्सलः।&lt;br&gt;&#xA;प्रणाममकरोत्तेषां हर्षपर्याकुलेक्षणः ॥ 1.14.53 ॥&lt;br&gt;&#xA;तस्याशिषोऽथ विधिवद्ब्राह्मणैः समुदाहृताः।&lt;br&gt;&#xA;उदारस्य नृवीरस्य धरण्यां प्रणतस्य च ॥ 1.14.54 ॥&lt;br&gt;&#xA;ततः प्रीतमना राजा प्राप्य यज्ञमनुत्तमम्।&lt;br&gt;&#xA;पापापहं स्वर्नयनं दुष्करं पार्थिवर्षभैः ॥ 1.14.55 ॥&lt;br&gt;&#xA;ततोऽब्रवीदृश्यशृङ्गं राजा दशरथस्तदा।&lt;br&gt;&#xA;कुलस्य वर्द्धनं त्वं तु कर्तुमर्हसि सुव्रत ॥ 1.14.56 ॥&lt;br&gt;&#xA;तथेति च स राजानमुवाच द्विजसत्तमः।&lt;br&gt;&#xA;भविष्यन्ति सुता राजंश्चत्वारस्ते कुलोद्वहाः ॥ 1.14.57 ॥&lt;/p&gt;</description>
    </item>
    <item>
      <title>०१५ पुत्रकामेष्टिः रावणवधचिन्ता</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/015_putrakAmeShTiH_rAvaNavadhachintA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/015_putrakAmeShTiH_rAvaNavadhachintA/</guid>
      <description>&lt;p&gt;मेधावी तु ततो ध्यात्वा स किञ्चिदिदमुत्तरम्।&lt;br&gt;&#xA;लब्धसञ्ज्ञस्ततस्तं तु वेदज्ञो नृपमबव्रीत् ॥ 1.15.1 ॥&lt;br&gt;&#xA;इष्टिं तेऽहं करिष्यामि पुत्रीयां पुत्रकारणात्।&lt;br&gt;&#xA;अथर्वशिरसि प्रोक्तैर्मन्त्रैः सिद्धां विधानतः ॥ 1.15.2 ॥&lt;br&gt;&#xA;ततः प्रारब्धवानिष्टिं पुत्रीयां पुत्रकारणात्।&lt;br&gt;&#xA;जुहाव चाग्नौ तेजस्वी मन्त्रदृष्टेन कर्मणा ॥ 1.15.3 ॥&lt;br&gt;&#xA;ततो देवाः सगन्धर्वाः सिद्धाश्च परमर्षयः।&lt;br&gt;&#xA;भागप्रतिग्रहार्थं वै समवेता यथाविधि ॥ 1.15.4 ॥&lt;br&gt;&#xA;ताः समेत्य यथान्यायं तस्मिन् सदसि देवताः।&lt;br&gt;&#xA;अब्रुवन् लोककर्त्तारं ब्रह्माणं वचनं महत् ॥ 1.15.5 ॥&lt;br&gt;&#xA;भगवन् त्वत्प्रसादेन रावणो नाम राक्षसः।&lt;br&gt;&#xA;सर्वान्नो बाधते वीर्याच्छासितुं तं न शक्नुमः ॥ 1.15.6 ॥&lt;br&gt;&#xA;त्वया तस्मै वरो दत्तः प्रीतेन भगवन् पुरा।&lt;br&gt;&#xA;मानयन्तश्च तं नित्यं सर्वं तस्य क्षमामहे ॥ 1.15.7 ॥&lt;br&gt;&#xA;उद्वेजयति लोकांस्त्रीनुच्छ्रितान् द्वेष्टि दुर्मतिः।&lt;br&gt;&#xA;शक्रं त्रिदशराजानं प्रधर्षयितुमिच्छति ॥ 1.15.8 ॥&lt;br&gt;&#xA;ऋषीन् यक्षान् सगन्धर्वानसुरान् ब्राह्मणांस्तथा।&lt;br&gt;&#xA;अतिक्रामति दुर्धषो वरदानेन मोहितः ॥ 1.15.9 ॥&lt;br&gt;&#xA;नैनं सूर्यः प्रतपति पार्श्वे वाति न मारुतः।&lt;br&gt;&#xA;चलोर्मिमाली तं दृष्ट्वा समुद्रोऽपि न कम्पते ॥ 1.15.10 ॥&lt;br&gt;&#xA;तन्महन्नो भयं तस्माद्राक्षसाद्घोरदर्शनात्।&lt;br&gt;&#xA;वधार्थं तस्य भगवन्नुपायं कर्त्तुमर्हसि ॥ 1.15.11 ॥&lt;br&gt;&#xA;एवमुक्तः सुरैः सर्वैश्चिन्तयित्वा ततोऽब्रवीत्।&lt;br&gt;&#xA;हन्ताऽयं विदितस्तस्य वधोपायो दुरात्मनः ॥ 1.15.12 ॥&lt;br&gt;&#xA;तेन गन्धर्वयक्षाणां देवदानवरक्षसाम्।&lt;br&gt;&#xA;अवध्योऽस्मीति वागुक्ता तथेत्युक्तं च तन्मया ॥ 1.15.13 ॥&lt;br&gt;&#xA;नाकीर्तयदवज्ञानात्तद्रक्षो मानुषांस्तदा।&lt;br&gt;&#xA;तस्मात्स मानुषाद्वध्यो मृत्युर्नान्योऽस्य विद्यते ॥ 1.15.14 ॥&lt;br&gt;&#xA;एतच्छ्रुत्वा प्रियं वाक्यं ब्रह्मणा समुदाहृतम्।&lt;br&gt;&#xA;सर्वे महर्षयो देवाः प्रहृष्टास्तेऽभवंस्तदा ॥ 1.15.15 ॥&lt;br&gt;&#xA;एतस्मिन्नन्तरे विष्णुरुपयातो महाद्युतिः।&lt;br&gt;&#xA;शङ्खचक्रगदापाणिः पीतवासा जगत्पतिः ॥ 1.15.16 ॥&lt;br&gt;&#xA;ब्रह्मणा च समागम्य तत्र तस्थौ समाहितः।&lt;br&gt;&#xA;तमब्रुवन् सुराः सर्वे समभिष्टूय सन्नताः ॥ 1.15.17 ॥&lt;br&gt;&#xA;त्वां नियोक्ष्यामहे विष्णो लोकानां हितकाम्यया ॥ 1.15.18 ॥&lt;br&gt;&#xA;राज्ञो दशरथस्य त्वमयोध्याधिपतेर्विभोः।&lt;br&gt;&#xA;धर्मज्ञस्य वदान्यस्य महर्षिसमतेजसः ॥ 1.15.19 ॥&lt;br&gt;&#xA;तस्य भार्यासु तिसृषु ह्रीश्रीकीर्त्युपमासु च।&lt;br&gt;&#xA;विष्णो पुत्रत्वमागच्छ कृत्वात्मानं चतुर्विधम् ॥ 1.15.20 ॥&lt;br&gt;&#xA;तत्र त्वं मानुषो भूत्वा प्रवृद्धं लोककण्टकम्।&lt;br&gt;&#xA;अवध्यं दैवतैर्विष्णो समरे जहि रावणम् ॥ 1.15.21 ॥&lt;br&gt;&#xA;स हि देवान् सगन्धर्वान् सिद्धांश्च ऋषिसत्तमान्।&lt;br&gt;&#xA;राक्षसो रावणो मूर्खो वीर्योत्सेकेन बाधते ॥ 1.15.22 ॥&lt;br&gt;&#xA;ऋषयस्तु ततस्तेन गन्धर्वाप्सरसस्तथा।&lt;br&gt;&#xA;क्रीडन्तो नन्दनवने क्रूरेण किल हिंसिताः ॥ 1.15.23 ॥&lt;br&gt;&#xA;वधार्थं वयमायातास्तस्य वै मुनिभिः सह।&lt;br&gt;&#xA;सिद्धगन्धर्वयक्षाश्च ततस्त्वां शरणं गताः ॥ 1.15.24 ॥&lt;br&gt;&#xA;त्वं गतिः परमा देव सर्वेषां नः परन्तप।&lt;br&gt;&#xA;वधाय देवशत्रूणां नृणां लोके मनः कुरु ॥ 1.15.25 ॥&lt;br&gt;&#xA;पितामहपुरोगांस्तान् सर्वलोकनमस्कृतः।&lt;br&gt;&#xA;अब्रवीत् त्रिदशान् सर्वान् समेतान् धर्मसंहितान् ॥ 1.15.26 ॥&lt;br&gt;&#xA;भयं त्यजत भद्रं वो हितार्थं युधि रावणम्।&lt;br&gt;&#xA;सपुत्रपौत्रं सामात्यं समित्रज्ञातिबान्धवम् ॥ 1.15.27 ॥&lt;br&gt;&#xA;दश वर्षसहस्राणि दशवर्षशतानि च।&lt;br&gt;&#xA;वत्स्यामि मानुषे लोके पालयन् पृथिवीमिमाम् ॥ 1.15.28 ॥&lt;br&gt;&#xA;एवं दत्त्वा वरं देवो देवानां विष्णुरात्मवान्।&lt;br&gt;&#xA;मानुषे चिन्तयामास जन्मभूमिमथात्मनः ॥ 1.15.29 ॥&lt;br&gt;&#xA;ततः पद्मपलाशाक्षः कृत्वात्मानं चतुर्विधम्।&lt;br&gt;&#xA;पितरं रोचयामास तदा दशरथं नृपम् ॥ 1.15.30 ॥&lt;br&gt;&#xA;ततो देवर्षिगन्धर्वाः सरुद्राः साप्सरोगणाः।&lt;br&gt;&#xA;स्तुतिभिर्दिव्यरूपाभिस्तुष्टुवुर्मधुसूदनम् ॥ 1.15.31 ॥&lt;br&gt;&#xA;तमुद्धतं रावणमुग्रतेजसं प्रवृद्धदर्पं त्रिदशेश्वरद्विषम्।&lt;br&gt;&#xA;विरावणं साधुतपस्विकण्टकं तपस्विनामुद्धर तं भयावहम् ॥ 1.15.32 ॥&lt;br&gt;&#xA;तमेव हत्वा सबलं सबान्धवं विरावणं रावणमुग्रपौरुषम्।&lt;br&gt;&#xA;स्वर्लोकमागच्छ गतज्वरश्चिरं सुरेन्द्रगुप्तं गतदोषकल्मषम् ॥ 1.15.33 ॥&lt;/p&gt;</description>
    </item>
    <item>
      <title>०१६ पायसप्रदानम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/016_pAyasapradAnam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/016_pAyasapradAnam/</guid>
      <description>&lt;p&gt;ततो नारायणो विष्णुर्नियुक्तः सुरसत्तमैः।&lt;br&gt;&#xA;जानन्नपि सुरानेवं श्लक्ष्णं वचनमबव्रीत् ॥ 1.16.1 ॥&lt;br&gt;&#xA;उपायः को वधे तस्य राक्षसाधिपतेस्सुराः।&lt;br&gt;&#xA;यमहं तं समास्थाय निहन्यामृषिकण्टकम् ॥ 1.16.2 ॥&lt;br&gt;&#xA;एवमुक्ताः सुराः सर्वे प्रत्यूचुर्विष्णुमव्ययम्।&lt;br&gt;&#xA;मानुषीं तनुमास्थाय रावणं जहि संयुगे ॥ 1.16.3 ॥&lt;br&gt;&#xA;स हि तेपे तपस्तीव्रं दीर्घकालमरिन्दम।&lt;br&gt;&#xA;येन तुष्टोऽभवद्ब्रह्मा लोककृल्लोकपूर्वजः ॥ 1.16.4 ॥&lt;br&gt;&#xA;सन्तुष्टः प्रददौ तस्मै राक्षसाय वरं प्रभुः।&lt;br&gt;&#xA;नानाविधेभ्यो भूतेभ्यो भयं नान्यत्र मानुषात् ॥ 1.16.5 ॥&lt;br&gt;&#xA;अवज्ञाताः पुरा तेन वरदाने हि मानवाः ॥ 1.16.6 ॥&lt;br&gt;&#xA;एवं पितामहात्तस्माद्वरं प्राप्य स दर्पितः।&lt;br&gt;&#xA;उत्सादयति लोकाँस्त्रीन् स्त्रियश्चाप्यवकर्षति ॥ 1.16.7 ॥&lt;br&gt;&#xA;इत्येतद्वचनं श्रुत्वा सुराणां विष्णुरात्मवान्।&lt;br&gt;&#xA;पितरं रोचयामास तदा दशरथं नृपम् ॥ 1.16.8 ॥&lt;br&gt;&#xA;स चाप्यपुत्रो नृपतिस्तस्मिन् काले महाद्युतिः।&lt;br&gt;&#xA;अयजत्पुत्रियामिष्टिं पुत्रेप्सुररिसूदनः ॥ 1.16.9 ॥&lt;br&gt;&#xA;स कृत्वा निश्चयं विष्णुरामन्त्र्य च पितामहम्।&lt;br&gt;&#xA;अन्तर्धानं गतो देवैः पूज्यमानो महर्षिभिः ॥ 1.16.10 ॥&lt;br&gt;&#xA;ततो वै यजमानस्य पावकादतुलप्रभम्।&lt;br&gt;&#xA;प्रादुर्भूतं महद्भूतं महावीर्यं महाबलम् ॥ 1.16.11 ॥&lt;br&gt;&#xA;कृष्णरक्ताम्बरधरं रक्ताक्षं दुन्दुभिस्वनम्।&lt;br&gt;&#xA;स्निग्धहर्यक्षतनुजश्मश्रुप्रवरमूर्द्धजम् ॥ 1.16.12 ॥&lt;br&gt;&#xA;शुभलक्षणसम्पन्नं दिव्याभरणभूषितम्।&lt;br&gt;&#xA;शैलशृङ्गसमुत्सेधं दृप्तशार्दूलविक्रमम् ॥ 1.16.13 ॥&lt;br&gt;&#xA;दिवाकरसमाकारं दीप्तानलशिखोपमम्।&lt;br&gt;&#xA;तप्तजाम्बूनदमयीं राजतान्तपरिच्छदाम् ॥ 1.16.14 ॥&lt;br&gt;&#xA;दिव्यपायससम्पूर्णां पात्रीं पत्नीमिव प्रियाम्।&lt;br&gt;&#xA;प्रगृह्य विपुलां दोर्भ्यां स्वयं मायामयीमिव ॥ 1.16.15 ॥&lt;br&gt;&#xA;समवेक्ष्याब्रवीद्वाक्यमिदं दशरथं नृपम्।&lt;br&gt;&#xA;प्राजापत्यं नरं विद्धि मामिहाभ्यागतं नृप ॥ 1.16.16 ॥&lt;br&gt;&#xA;ततः परं तदा राजा प्रत्युवाच कृताञ्जलिः।&lt;br&gt;&#xA;भगवन् स्वागतं तेऽस्तु किमहं करवाणि ते ॥ 1.16.17 ॥&lt;br&gt;&#xA;अथो पुनरिदं वाक्यं प्राजापत्यो नरोऽब्रवीत्।&lt;br&gt;&#xA;राजन्नर्चयता देवानद्य प्राप्तमिदं त्वया ॥ 1.16.18 ॥&lt;br&gt;&#xA;इदं तु नरशार्दूल पायसं देवनिर्मितम्।&lt;br&gt;&#xA;प्रजाकरं गृहाण त्वं धन्यमारोग्यवर्द्धनम् ॥ 1.16.19 ॥&lt;br&gt;&#xA;भार्याणामनुरूपाणामश्नीतेति प्रयच्छ वै।&lt;br&gt;&#xA;तासु त्वं लप्स्यसे पुत्रान् यदर्थं यजसे नृप ॥ 1.16.20 ॥&lt;br&gt;&#xA;तथेति नृपतिः प्रीतः शिरसा प्रतिगृह्य ताम्।&lt;br&gt;&#xA;पात्रीं देवान्नसम्पूर्णां देवदत्तां हिरण्मयीम् ॥ 1.16.21 ॥&lt;br&gt;&#xA;अभिवाद्य च तद्भूतमद्भुतं प्रियदर्शनम्।&lt;br&gt;&#xA;मुदा परमया युक्तश्चकाराभिप्रदक्षिणम् ॥ 1.16.22 ॥&lt;br&gt;&#xA;ततो दशरथः प्राप्य पायसं देवनिर्मितम्।&lt;br&gt;&#xA;बभूव परमप्रीतः प्राप्य वित्तमिवाधनः ॥ 1.16.23 ॥&lt;br&gt;&#xA;ततस्तदद्भुतप्रख्यं भूतं परमभास्वरम्।&lt;br&gt;&#xA;संवर्तयित्वा तत्कर्म तत्रैवान्तरधीयत ॥ 1.16.24 ॥&lt;br&gt;&#xA;हर्षरश्मिभिरुद्योतं तस्यान्तःपुरमाबभौ।&lt;br&gt;&#xA;शारदस्याभिरामस्य चन्द्रस्येव नभोंऽशुमिः ॥ 1.16.25 ॥&lt;br&gt;&#xA;सोऽन्तःपुरं प्रविश्यैव कौसल्यामिदमब्रवीत्।&lt;br&gt;&#xA;पायसं प्रतिगृह्णीष्व पुत्रीयं त्विदमात्मनः ॥ 1.16.26 ॥&lt;br&gt;&#xA;अर्द्धादर्द्धं ददौ चापि सुमित्रायै नराधिपः।&lt;br&gt;&#xA;कैकेय्यै चावशिष्टार्द्धं ददौ पुत्रार्थकारणात् ॥ 1.16.27 ॥&lt;br&gt;&#xA;प्रददौ चावशिष्टार्द्धं पायसस्यामृतोपमम्।&lt;br&gt;&#xA;अनुचिन्त्य सुमित्रायै पुनरेव महीपतिः ॥ 1.16.28 ॥&lt;br&gt;&#xA;एवं तासां ददौ राजा भार्याणां पायसं पृथक् ॥ 1.16.29 ॥&lt;br&gt;&#xA;तास्त्वेतत्पायसं प्राप्य नरेन्द्रस्योत्तमाः स्त्रियः।&lt;br&gt;&#xA;सम्मानं मेनिरे सर्वाः प्रहर्षोदितचेतसः ॥ 1.16.30 ॥&lt;br&gt;&#xA;ततस्तु ताः प्राश्य तदुत्तमस्त्रियो महीपतेरुत्तमपायसं पृथक्।&lt;br&gt;&#xA;हुताशनादित्यसमानतेजसोऽचिरेण गर्भान् प्रतिपेदिरे तदा ॥ 1.16.31 ॥&lt;br&gt;&#xA;ततस्तु राजा प्रतिवीक्ष्य ताः स्त्रियः प्ररूढगर्भाः प्रतिलब्धमानसः।&lt;br&gt;&#xA;बभूव हृष्टस्त्रिदिवे यथा हरिस्सुरेन्द्रसिद्धर्षिगणाभिपूजितः ॥ 1.16.32 ॥&lt;/p&gt;</description>
    </item>
    <item>
      <title>०१७ ऋक्षवानरोत्पत्तिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/017_RxavAnarotpattiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/017_RxavAnarotpattiH/</guid>
      <description>&lt;p&gt;पुत्रत्वं तु गते विष्णौ राज्ञस्तस्य महात्मनः।&lt;br&gt;&#xA;उवाच देवताः सर्वाः स्वयम्भूर्भगवानिदम् ॥ 1.17.1 ॥&lt;br&gt;&#xA;सत्यसन्धस्य वीरस्य सर्वेषां नो हितैषिणः।&lt;br&gt;&#xA;विष्णोः सहायान् बलिनः सृजध्वं कामरूपिणः ॥ 1.17.2 ॥&lt;br&gt;&#xA;मायाविदश्च शूरांश्च वायुवेगसमान् जवे।&lt;br&gt;&#xA;नयज्ञान् बुद्धिसम्पन्नान् विष्णुतुल्यपराक्रमान् ॥ 1.17.3 ॥&lt;br&gt;&#xA;असंहार्यानुपायज्ञान् सिंहसंहननान्वितान्।&lt;br&gt;&#xA;सर्वास्त्रगुणसम्पन्नानमृतप्राशनानिव ॥ 1.17.4 ॥&lt;br&gt;&#xA;अप्सरस्सु च मुख्यासु गन्धर्वीणां तनूषु च।&lt;br&gt;&#xA;सृजध्वं हरिरूपेण पुत्रांस्तुल्यपराक्रमान् ॥ 1.17.5 ॥&lt;br&gt;&#xA;पूर्वमेव मया सृष्टो जाम्बवानृक्षपुङ्गवः।&lt;br&gt;&#xA;जृम्भमाणस्य सहसा मम वक्त्रादजायत ॥ 1.17.6 ॥&lt;br&gt;&#xA;ते तथोक्ता भगवता तत् प्रतिश्रुत्य शासनम्।&lt;br&gt;&#xA;जनयामासुरेवं ते पुत्रान् वानररूपिणः ॥ 1.17.7 ॥&lt;br&gt;&#xA;ऋषयश्च महात्मानः सिद्धविद्याधरोरगाः।&lt;br&gt;&#xA;चारणाश्च सुतान्वीरान् ससृजुर्वनचारिणः ॥ 1.17.8 ॥&lt;br&gt;&#xA;वानरेन्द्रं महेन्द्राभमिन्द्रो वालिनमूर्जितम्।&lt;br&gt;&#xA;सुग्रीवं जनयामास तपनस्तपतां वरः ॥ 1.17.9 ॥&lt;br&gt;&#xA;बृहस्पतिस्त्वजनयत्तारं नाम महाहरिम्।&lt;br&gt;&#xA;सर्ववानरमुख्यानां बुद्धिमन्तमनुत्तमम् ॥ 1.17.10 ॥&lt;br&gt;&#xA;धनदस्य सुतः श्रीमान् वानरो गन्धमादनः।&lt;br&gt;&#xA;विश्वकर्मा त्वजनयन्नल नाम महाहरिम् ॥ 1.17.11 ॥&lt;br&gt;&#xA;पावकस्य सुतः श्रीमान्नीलोऽग्निसदृशप्रभः।&lt;br&gt;&#xA;तेजसा यशसा वीर्यादत्यरिच्यत वानरान् ॥ 1.17.12 ॥&lt;br&gt;&#xA;रूपद्रविणसम्पन्नावश्विनौ रूपसम्मतौ।&lt;br&gt;&#xA;मैन्दं च द्विविदं चैव जनयामासतुः स्वयम् ॥ 1.17.13 ॥&lt;br&gt;&#xA;वरुणो जनयामास सुषेणं नाम वानरम्।&lt;br&gt;&#xA;शरभं जनयामास पर्जन्यस्तु महाबलम् ॥ 1.17.14 ॥&lt;br&gt;&#xA;मारुतस्यात्मजः श्रीमान् हनुमान्नाम वानरः।&lt;br&gt;&#xA;वज्रसंहननोपेतो वैनतेयसमो जवे ॥ 1.17.15 ॥&lt;br&gt;&#xA;ते सृष्टा बहुसाहस्रा दशग्रीववधे गताः।&lt;br&gt;&#xA;अप्रमेयबला वीरा विक्रान्ताः कामरूपिणः ॥ 1.17.16 ॥&lt;br&gt;&#xA;मेरुमन्दरसङ्काशा वपुष्मन्तो महाबलाः।&lt;br&gt;&#xA;ऋक्षवानरगोपुच्छाः क्षिप्रमेवाभिजज्ञिरे ॥ 1.17.17 ॥&lt;br&gt;&#xA;यस्य देवस्य यद्रूपं वेषो यश्च पराक्रमः।&lt;br&gt;&#xA;अजायत समस्तेन तस्य तस्य सुतः पृथक् ॥ 1.17.18 ॥&lt;br&gt;&#xA;गोलाङ्गूलीषु चोत्पन्नाः केचित्सम्मतविक्रमाः।&lt;br&gt;&#xA;ऋक्षीषु च तथा जाता वानराः किन्नरीषु च ॥ 1.17.19 ॥&lt;br&gt;&#xA;देवा महर्षिगन्धर्वाः तार्क्ष्या यक्षा यशस्विनः।&lt;br&gt;&#xA;नागाः किम्पुरुषाश्चैव सिद्धविद्याधरोरगाः ॥ 1.17.20 ॥&lt;br&gt;&#xA;बहवो जनयामासुर्हृष्टास्तत्र सहस्रशः।&lt;br&gt;&#xA;वानरान् सुमहाकायान् सर्वान् वै वनचारिणः ॥ 1.17.21 ॥&lt;br&gt;&#xA;अप्सरस्सु च मुख्यासु तथा विद्याधरीषु च।&lt;br&gt;&#xA;नागकन्यासु च तथा गन्धर्वीणां तनूषु च ॥ 1.17.22 ॥&lt;br&gt;&#xA;कामरूपबलोपेता यथाकामं विचारिणः।&lt;br&gt;&#xA;सिंहशार्दूलसदृशा दर्पेण च बलेन च ॥ 1.17.23 ॥&lt;br&gt;&#xA;शिलाप्रहरणाः सर्वे सर्वे पादपयोधिनः।&lt;br&gt;&#xA;नखदंष्ट्रायुधाः सर्वे सर्वे सर्वास्त्रकोविदाः ॥ 1.17.24 ॥&lt;br&gt;&#xA;विचालयेयुः शैलेन्द्रान् भेदयेयुः स्थिरान् द्रुमान्।&lt;br&gt;&#xA;क्षोभयेयुश्च वेगेन समुद्रं सरितां पतिम् ॥ 1.17.25 ॥&lt;br&gt;&#xA;दारयेयुः क्षितिं पद्भ्यामाप्लवेयुर्महार्णवम्।&lt;br&gt;&#xA;नभःस्थलं विशेयुश्च गृह्णीयुरपि तोयदान् ॥ 1.17.26 ॥&lt;br&gt;&#xA;गृह्णीयुरपि मातङ्गान् मत्तान् प्रव्रजतो वने।&lt;br&gt;&#xA;नर्दमानाश्च नादेन पातयेयुर्विहङ्गमान् ॥ 1.17.27 ॥&lt;br&gt;&#xA;ईदृशानां प्रसूतानि हरीणां कामरूपिणाम्।&lt;br&gt;&#xA;शतं शतसहस्राणि यूथपानां महात्मनाम् ॥ 1.17.28 ॥&lt;br&gt;&#xA;ते प्रधानेषु यूथेषु हरीणां हरियूथपाः।&lt;br&gt;&#xA;बभूवुर्यूथपश्रेष्ठा वीरांश्चाजनयन् हरीन् ॥ 1.17.29 ॥&lt;br&gt;&#xA;अन्ये ऋक्षवतः प्रस्थानुपतस्थुः सहस्रशः।&lt;br&gt;&#xA;अन्ये नानाविधान् शैलान् काननानि च भेजिरे ॥ 1.17.30 ॥&lt;br&gt;&#xA;भ्रातरावुपतस्थुस्ते सर्व एव हरीश्वराः।&lt;br&gt;&#xA;नलं नीलं हनूमन्तमन्यांश्च हरियूथपान् ॥ 1.17.31 ॥&lt;br&gt;&#xA;ते तार्क्ष्यबलसम्पन्नाः सर्वे युद्धविशारदाः।&lt;br&gt;&#xA;विचरन्तोऽर्दयन् दर्पात्सिंहव्याघ्रमहोरगान् ॥ 1.17.32 ॥&lt;br&gt;&#xA;तांश्च सर्वान् महाबाहुर्वाली विपुलविक्रमः।&lt;br&gt;&#xA;जुगोप भुजवीर्येण ऋक्षगोपुच्छवानरान् ॥ 1.17.33 ॥&lt;br&gt;&#xA;तैरियं पृथिवी शूरैः सपर्वतवनार्णवा।&lt;br&gt;&#xA;कीर्णा विविधसंस्थानैर्नानाव्यञ्जनलक्षणैः ॥ 1.17.34 ॥&lt;br&gt;&#xA;तैर्मेघवृन्दाचलकूटकल्पैर्महाबलैर्वानरयूथपालैः।&lt;br&gt;&#xA;बभूव भूर्भीमशरीररूपैः समावृता रामसहायहेतोः ॥ 1.17.35 ॥&lt;/p&gt;</description>
    </item>
    <item>
      <title>०१८ रामजन्म</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/018_rAmajanma/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/1_bAlakANDam/02-putrakAmaH/018_rAmajanma/</guid>
      <description>&lt;p&gt;निर्वृत्ते तु क्रतौ तस्मिन् हयमेधे महात्मनः।&lt;br&gt;&#xA;प्रतिगृह्य सुरा भागान् प्रतिजग्मुर्यथागतम् ॥ 1.18.1 ॥&lt;br&gt;&#xA;समाप्तदीक्षानियमः पत्नीगणसमन्वितः।&lt;br&gt;&#xA;प्रविवेश पुरीं राजा सभृत्यबलवाहनः ॥ 1.18.2 ॥&lt;br&gt;&#xA;यथार्हं पूजितास्तेन राज्ञा वै पृथिवीश्वराः।&lt;br&gt;&#xA;मुदिताः प्रययुर्देशान् प्रणम्य मुनिपुङ्गवम् ॥ 1.18.3 ॥&lt;br&gt;&#xA;श्रीमतां गच्छतां तेषां स्वपुराणि पुरात्ततः।&lt;br&gt;&#xA;बलानि राज्ञां शुभ्राणि प्रहृष्टानि चकाशिरे ॥ 1.18.4 ॥&lt;br&gt;&#xA;गतेषु पृथिवीशेषु राजा दशरथस्तदा।&lt;br&gt;&#xA;प्रविवेश पुरीं श्रीमान् पुरस्कृत्य द्विजोत्तमान् ॥ 1.18.5 ॥&lt;br&gt;&#xA;शान्तया प्रययौ सार्द्धमृश्यशृङ्गः सुपूजितः।&lt;br&gt;&#xA;अन्वीयमानो राज्ञाथ सानुयात्रेण धीमता ॥ 1.18.6 ॥&lt;br&gt;&#xA;उवास सुखितस्तत्र पुत्रोत्पत्तिं विचिन्तयन्।&lt;br&gt;&#xA;ततो यज्ञे समाप्ते तु ऋतूनां षट् समत्ययुः ॥ 1.18.7 ॥&lt;br&gt;&#xA;ततश्च द्वादशे मासे चैत्रे नावमिके तिथौ।&lt;br&gt;&#xA;नक्षत्रेऽदितिदैवत्ये स्वोच्चसंस्थेषु पञ्चसु ॥ 1.18.8 ॥&lt;br&gt;&#xA;ग्रहेषु कर्कटे लग्ने वाक्पताविन्दुना सह।&lt;br&gt;&#xA;प्रोद्यमाने जगन्नाथं सर्वलोकनमस्कृतम् ॥ 1.18.9 ॥&lt;br&gt;&#xA;कौसल्याजनयद्रामं सर्वलक्षणसंयुतम्।&lt;br&gt;&#xA;विष्णोरर्द्धं महाभागं पुत्त्रमैक्ष्वाकवर्द्धनम् ॥ 1.18.10 ॥&lt;br&gt;&#xA;कौसल्या शुशुभे तेन पुत्रेणामिततेजसा।&lt;br&gt;&#xA;यथा वरेण देवानामदितिर्वज्रपाणिना ॥ 1.18.11 ॥&lt;br&gt;&#xA;भरतो नाम कैकेय्यां जज्ञे सत्यपराक्रमः।&lt;br&gt;&#xA;साक्षाद्विष्णोश्चतुर्भागः सर्वैः समुदितो गुणैः ॥ 1.18.12 ॥&lt;br&gt;&#xA;अथ लक्ष्मणशत्रुघ्नौ सुमित्राजनयत्सुतौ।&lt;br&gt;&#xA;सर्वास्त्रकुशलौ वीरौ विष्णोरर्द्धसमन्वितौ ॥ 1.18.13 ॥&lt;br&gt;&#xA;पुष्ये जातस्तु भरतो मीनलग्ने प्रसन्नधीः।&lt;br&gt;&#xA;सार्पे जातौ च सौमित्री कुलीरेऽभ्युदिते रवौ ॥ 1.18.14 ॥&lt;br&gt;&#xA;राज्ञः पुत्रा महात्मानश्चत्वारो जज्ञिरे पृथक्।&lt;br&gt;&#xA;गुणवन्तोऽनुरूपाश्च रुच्या प्रोष्ठपदोपमाः ॥ 1.18.15 ॥&lt;br&gt;&#xA;जगुः कलं च गन्धर्वा ननृतुश्चाप्सरोगणाः।&lt;br&gt;&#xA;देवदुन्दुभयो नेदुः पुष्पवृष्टिश्च खाच्च्युता ॥ 1.18.16 ॥&lt;br&gt;&#xA;उत्सवश्च महानासीदयोध्यायां जनाकुलः ॥ 1.18.17 ॥&lt;br&gt;&#xA;रथ्याश्च जनसम्बाधा नटनर्तकसङ्कुलाः।&lt;br&gt;&#xA;गायनैश्च विराविण्यो वादनैश्च तथाऽपरैः ॥ 1.18.18 ॥&lt;br&gt;&#xA;प्रदेयांश्च ददौ राजा सूतमागधवन्दिनाम्।&lt;br&gt;&#xA;ब्राह्मणेभ्यो ददौ वित्तं गोधनानि सहस्रशः ॥ 1.18.19 ॥&lt;br&gt;&#xA;अतीत्यैकादशाहं तु नामकर्म तथाऽकरोत् ॥ 1.18.20 ॥&lt;br&gt;&#xA;ज्येष्ठं रामं महात्मानं भरतं कैकयीसुतम्।&lt;br&gt;&#xA;सौमित्रिं लक्ष्मण इति शत्रुघ्नमपरं तथा ॥ 1.18.21 ॥&lt;br&gt;&#xA;वसिष्ठः परमप्रीतो नामानि कृतवांस्तदा ॥ 1.18.22 ॥&lt;br&gt;&#xA;ब्राह्मणान् भोजयामास पौरजानपदानपि।&lt;br&gt;&#xA;अददद्ब्राह्मणानां च रत्नौघममितं बहु ॥ 1.18.23 ॥&lt;br&gt;&#xA;तेषां जन्मक्रियादीनि सर्वकर्माण्यकारयत् ॥ 1.18.24 ॥&lt;br&gt;&#xA;तेषां केतुरिव ज्येष्ठो रामो रतिकरः पितुः।&lt;br&gt;&#xA;बभूव भूयो भूतानां स्वयम्भूरिव सम्मतः ॥ 1.18.25 ॥&lt;br&gt;&#xA;सर्वे वेदविदः शूराः सर्वे लोकहिते रताः।&lt;br&gt;&#xA;सर्वे ज्ञानोपपन्नाश्च सर्वे समुदिता गुणैः ॥ 1.18.26 ॥&lt;br&gt;&#xA;तेषामपि महातेजा रामः सत्यपराक्रमः।&lt;br&gt;&#xA;इष्टः सर्वस्य लोकस्य शशाङ्क इव निर्मलः ॥ 1.18.27 ॥&lt;br&gt;&#xA;गजस्कन्धेऽश्वपृष्ठे च रथचर्यासु सम्मतः।&lt;br&gt;&#xA;धनुर्वेदे च निरतः पितुः शुश्रूषणे रतः ॥ 1.18.28 ॥&lt;br&gt;&#xA;बाल्यात् प्रभृति सुस्निग्धो लक्ष्मणो लक्ष्मिवर्द्धनः।&lt;br&gt;&#xA;रामस्य लोकरामस्य भ्रातुर्ज्येष्ठस्य नित्यशः ॥ 1.18.29 ॥&lt;br&gt;&#xA;सर्वप्रियकरस्तस्य रामस्यापि शरीरतः।&lt;br&gt;&#xA;लक्ष्मणो लक्ष्मिसम्पन्नो बहिः प्राण इवापरः ॥ 1.18.30 ॥&lt;br&gt;&#xA;न च तेन विना निद्रां लभते पुरुषोत्तमः।&lt;br&gt;&#xA;मृष्टमन्नमुपानीतमश्नाति न हि तं विना ॥ 1.18.31 ॥&lt;br&gt;&#xA;यदा हि हयमारूढो मृगयां याति राघवः।&lt;br&gt;&#xA;तदैनं पृष्ठतोऽभ्येति सधनुः परिपालयन् ॥ 1.18.32 ॥&lt;br&gt;&#xA;भरतस्यापि शत्रुघ्नो लक्ष्मणावरजो हि सः।&lt;br&gt;&#xA;प्राणैः प्रियतरो नित्यं तस्य चासीत्तथा प्रियः ॥ 1.18.33 ॥&lt;br&gt;&#xA;स चतुर्भिर्महाभागैः पुत्रैर्दशरथः प्रियैः।&lt;br&gt;&#xA;बभूव परमप्रीतो देवैरिव पितामहः ॥ 1.18.34 ॥&lt;br&gt;&#xA;ते यदा ज्ञानसम्पन्नास्सर्वे समुदिता गुणैः।&lt;br&gt;&#xA;ह्रीमन्तः कीर्तिमन्तश्च सर्वज्ञा दीर्घदर्शिनः ॥ 1.18.35 ॥&lt;br&gt;&#xA;तेषामेवम्प्रभावानां सर्वेषां दीप्ततेजसाम्।&lt;br&gt;&#xA;पिता दशरथो हृष्टो ब्रह्मा लोकाधिपो यथा ॥ 1.18.36 ॥&lt;br&gt;&#xA;ते चापि मनुजव्याघ्रा वैदिकाध्ययने रताः।&lt;br&gt;&#xA;पितृशुश्रूषणरता धनुर्वेदे च निष्ठिताः ॥ 1.18.37 ॥&lt;br&gt;&#xA;अथ राजा दशरथस्तेषां दारक्रियां प्रति।&lt;br&gt;&#xA;चिन्तयामास धर्मात्मा सोपाध्यायः सबान्धवः ॥ 1.18.38 ॥&lt;br&gt;&#xA;तस्य चिन्तयमानस्य मन्त्रिमध्ये महात्मनः।&lt;br&gt;&#xA;अभ्यागच्छन्महातेजा विश्वामित्रो महामुनिः ॥ 1.18.39 ॥&lt;br&gt;&#xA;स राज्ञो दर्शनाकाङ्क्षी द्वाराध्यक्षानुवाच ह।&lt;br&gt;&#xA;शीघ्रमाख्यात मां प्राप्तं कौशिकं गाधिनन्दनम् ॥ 1.18.40 ॥&lt;br&gt;&#xA;तच्छ्रुत्वा वचनं तस्य राज्ञो वेश्म प्रदुद्रुवुः।&lt;br&gt;&#xA;सम्भ्रान्तमनसः सर्वे तेन वाक्येन चोदिताः ॥ 1.18.41 ॥&lt;br&gt;&#xA;ते गत्वा राजभवनं विश्वामित्रमृषिं तदा।&lt;br&gt;&#xA;प्राप्तमावेदयामासुर्नृपायैक्ष्वाकवे तदा ॥ 1.18.42 ॥&lt;br&gt;&#xA;तेषां तद्वचनं श्रुत्वा सपुरोधाः समाहितः।&lt;br&gt;&#xA;प्रत्युज्जगाम तं हृष्टो ब्रह्माणमिव वासवः ॥ 1.18.43 ॥&lt;br&gt;&#xA;तं दृष्ट्वा ज्वलितं दीप्त्या तापसं संशितव्रतम्।&lt;br&gt;&#xA;प्रहृष्टवदनो राजा ततोऽर्घ्यमुपहारयत् ॥ 1.18.44 ॥&lt;br&gt;&#xA;स राज्ञः प्रतिगृह्यार्घ्यं शास्त्रदृष्टेन कर्मणा।&lt;br&gt;&#xA;कुशलं चाव्ययं चैव पर्यपृच्छन्नराधिपम् ॥ 1.18.45 ॥&lt;br&gt;&#xA;पुरे कोशे जनपदे बान्धवेषु सुहृत्सु च।&lt;br&gt;&#xA;कुशलं कौशिको राज्ञः पर्यपृच्छत्सुधार्मिकः ॥ 1.18.46 ॥&lt;br&gt;&#xA;अपि ते सन्नताः सर्वे सामन्ता रिपवो जिताः।&lt;br&gt;&#xA;दैवं च मानुषं चापि कर्म ते साध्वनुष्ठितम् ॥ 1.18.47 ॥&lt;br&gt;&#xA;वसिष्ठं च समागम्य कुशलं मुनिपुङ्गवः।&lt;br&gt;&#xA;ऋषींश्चान्यान् यथान्यायं महाभागानुवाच ह ॥ 1.18.48 ॥&lt;br&gt;&#xA;ते सर्वे हृष्टमनसस्तस्य राज्ञो निवेशनम्।&lt;br&gt;&#xA;विविशुः पूजितास्तत्र निषेदुश्चयथार्हतः ॥ 1.18.49 ॥&lt;br&gt;&#xA;अथ हृष्टमना राजा विश्वामित्रं महामुनिम्।&lt;br&gt;&#xA;उवाच परमोदारो हृष्टस्तमभिपूजयन् ॥ 1.18.50 ॥&lt;br&gt;&#xA;यथाऽमृतस्य सम्प्राप्तिर्यथा वर्षमनूदके।&lt;br&gt;&#xA;यथा सदृशदारेषु पुत्रजन्माप्रजस्य च ॥ 1.18.51 ॥&lt;br&gt;&#xA;प्रणष्टस्य यथा लाभो यथा हर्षो महोदये।&lt;br&gt;&#xA;तथैवागमनं मन्ये स्वागतं ते महामुने ॥ 1.18.52 ॥&lt;br&gt;&#xA;कं च ते परमं कामं करोमि किमु हर्षितः।&lt;br&gt;&#xA;पात्रभूतोऽसि मे ब्रह्मन् दिष्ट्या प्राप्तोऽसि धार्मिक ॥ 1.18.53 ॥&lt;br&gt;&#xA;अद्य मे सफलं जन्म जीवितं च सुजीवितम् ॥ 1.18.54 ॥&lt;br&gt;&#xA;पूर्वं राजर्षिशब्देन तपसा द्योतितप्रभः।&lt;br&gt;&#xA;ब्रह्मर्षित्वमनुप्राप्तः पूज्योऽसि बहुधा मया ॥ 1.18.55 ॥&lt;br&gt;&#xA;तदद्भुतमिदं ब्रह्मन् पवित्रं परमं मम।&lt;br&gt;&#xA;शुभक्षेत्रगतश्चाहं तव सन्दर्शनात्प्रभो ॥ 1.18.56 ॥&lt;br&gt;&#xA;ब्रूहि यत्प्रार्थितं तुभ्यं कार्यमागमनं प्रति।&lt;br&gt;&#xA;इच्छाम्यनुगृहीतोऽहं त्वदर्थपरिवृद्धये ॥ 1.18.57 ॥&lt;br&gt;&#xA;कार्यस्य न विमर्शं च गन्तुमर्हसि कौशिक।&lt;br&gt;&#xA;कर्ता चाहमशेषेण दैवतं हि भवान् मम ॥ 1.18.58 ॥&lt;br&gt;&#xA;मम चायमनुप्राप्तो महानभ्युदयो द्विज।&lt;br&gt;&#xA;तवागमनजः कृत्स्नो धर्मश्चानुत्तमो मम ॥ 1.18.59 ॥&lt;br&gt;&#xA;इति हृदयसुखं निशम्य वाक्यं श्रुतिसुखमात्मवता विनीतमुक्तम्।&lt;br&gt;&#xA;प्रथितगुणयशा गुणैर्विशिष्टः परमऋषिः परमं जगाम हर्षम् ॥ 1.18.60 ॥&lt;/p&gt;</description>
    </item>
  </channel>
</rss>
