<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०५ भगिनी-तोषणम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/05_bhaginI-toShaNam/</link>
    <description>Recent content in &#43;०५ भगिनी-तोषणम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/05_bhaginI-toShaNam/index.xml" rel="self" type="application/rss+xml" />
    <item>
      <title>०२४ शूर्प-णखा-तोषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/05_bhaginI-toShaNam/024_shUrpa-NakhA-toShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/05_bhaginI-toShaNam/024_shUrpa-NakhA-toShaNam/</guid>
      <description>&lt;p&gt;निवर्तमानः संहृष्टो रावणस्सुदुरात्मवान्।&lt;br&gt;&#xA;जह्रे पथि नरेन्द्रर्षिदेवगन्धर्वकन्यकाः ॥ 7.24.1 ॥&lt;br&gt;&#xA;दर्शनीयां हि रक्षः स कन्यां स्त्रीं वापि पश्यति।&lt;br&gt;&#xA;हत्वा बन्धुजनं तस्या विमाने तां रुरोध ह ॥ 7.24.2 ॥&lt;br&gt;&#xA;एवं पन्नगकन्याश्च राक्षसासुरमानुषीः।&lt;br&gt;&#xA;यक्षदानवकन्याश्च विमाने सोऽध्यरोपयत् ॥ 7.24.3 ॥&lt;br&gt;&#xA;ताश्च सर्वाः समं दुःखान्मुमुचुर्बाष्पजं जलम्।&lt;br&gt;&#xA;तुल्यमग्न्यर्चिषां तत्र शोकाग्निभयसम्भवम् ॥ 7.24.4 ॥&lt;br&gt;&#xA;ताभिः सर्वानवद्याभिर्नदीभिरिव सागरः।&lt;br&gt;&#xA;आपूरितं विमानं तद्भयशोकाशिवाश्रुभिः ॥ 7.24.5 ॥&lt;br&gt;&#xA;नागगन्धर्वकन्याश्च महर्षितनयाश्च याः।&lt;br&gt;&#xA;दैत्यदानवकन्याश्च विमाने शतशोऽरुदन् ॥ 7.24.6 ॥&lt;br&gt;&#xA;दीर्घकेश्यः सुचार्वङ्ग्यः पूर्णचन्द्रनिभाननाः।&lt;br&gt;&#xA;पीनस्तन्यस्तथा वज्रवेदिमध्यसमप्रभाः ॥ 7.24.7 ॥&lt;br&gt;&#xA;रथकूबरसङ्काशैः श्रोणिदेशैर्मनोहराः।&lt;br&gt;&#xA;स्त्रियः सुराङ्गनाप्रख्या निष्टप्तकनकप्रभाः ॥ 7.24.8 ॥&lt;br&gt;&#xA;शोकदुःखभयत्रस्ता विह्वलाश्च सुमध्यमाः।&lt;br&gt;&#xA;तासां निश्वासवातेन सर्वतः सम्प्रदीपितम् ॥ 7.24.9 ॥&lt;br&gt;&#xA;अग्निहोत्रमिवाभाति सन्निरुद्धाग्निपुष्पकम्।&lt;br&gt;&#xA;दशग्रीववशं प्राप्तास्तास्तु शोकाकुलाः स्त्रियः ॥ 7.24.10 ॥&lt;br&gt;&#xA;दीनवक्रेक्षणाः श्यामा मृग्यः सिंहवशा इव।&lt;br&gt;&#xA;काचिच्चिन्तयती तत्र किं नु मां भक्षयिष्यति ॥ 7.24.11 ॥&lt;br&gt;&#xA;इति मातृपितॄन्स्मृत्वा भर्तॄन्भ्रातॄंस्तथैव च।&lt;br&gt;&#xA;दुःखशोकसमाविष्टा विलेपुः सहिताः स्त्रियः ॥ 7.24.12 ॥&lt;br&gt;&#xA;कथं नु खलु मे पुत्रो भविष्यति मया विना।&lt;br&gt;&#xA;कथं माता कथं भ्राता निमग्नाः शोकसागरे ॥ 7.24.13 ॥&lt;br&gt;&#xA;हा कथं नु करिष्यामि भर्तुस्तस्मादहं विना।&lt;br&gt;&#xA;मृत्यो प्रसादयामि त्वां नय मां दुःखभागिनीम् ॥ 7.24.14 ॥&lt;br&gt;&#xA;किन्नु तद्दुष्कृतं कर्म पुरा देहान्तरे कृतम् ॥ 7.24.15 ॥&lt;br&gt;&#xA;एवं स्म दुःखिताः सर्वाः पतिताः शोकसागरे।&lt;br&gt;&#xA;न खल्विदानीं पश्यामो दुःखस्यास्यान्तमात्मनः ॥ 7.24.16 ॥&lt;br&gt;&#xA;अहो धिङ्मानुषं लोकं नास्ति खल्वधमः परः।&lt;br&gt;&#xA;यद्दुर्बला बलवता भर्तारो रावणेन नः ॥ 7.24.17 ॥&lt;br&gt;&#xA;सूर्येणोदयता काले नक्षत्राणीव नाशिताः।&lt;br&gt;&#xA;अहो सुबलवद्रक्षो वधोपायेषु युज्यते ॥ 7.24.18 ॥&lt;br&gt;&#xA;अहो दुर्वृत्तमास्थाय नात्मानं वैजुगुप्सते।&lt;br&gt;&#xA;सर्वथा सदृशस्तावद्विक्रमोऽस्य दुरात्मनः ॥ 7.24.19 ॥&lt;br&gt;&#xA;इदं त्वसदृशं कर्म परदाराभिमर्शनम्।&lt;br&gt;&#xA;यस्मादेष परक्यासु रमते राक्षसाधमः ॥ 7.24.20 ॥&lt;br&gt;&#xA;तस्माद्वै स्त्रीकृतेनैव प्राप्स्यते दुर्मतिर्वधम्।&lt;br&gt;&#xA;सतीभिर्वरनारीभिरेवं वाक्येऽभ्युदीरिते ॥ 7.24.21 ॥&lt;br&gt;&#xA;नेदुर्दुन्दुभयः खस्थाः पुष्पवृष्टिः पपात च।&lt;br&gt;&#xA;शप्तः स्त्रीभिः स तु समं हतौजा इव निष्प्रभः ॥ 7.24.22 ॥&lt;br&gt;&#xA;एवं विलपितं तासां शृण्वन्राक्षसपुङ्गवः।&lt;br&gt;&#xA;प्रविवेश पुरीं लङ्कां पूज्यमानो निशाचरैः ॥ 7.24.23 ॥&lt;br&gt;&#xA;एतस्मिन्नन्तरे घोरा राक्षसी कामरूपिणी।&lt;br&gt;&#xA;सहसा पतिता भूमौ भगिनी रावणस्य सा ॥ 7.24.24 ॥&lt;br&gt;&#xA;तां स्वसारं समुत्थाप्य रावणः परिसान्त्वयन्।&lt;br&gt;&#xA;अब्रवीत्किमिदं भद्रे वक्तुकामाऽसि मे द्रुतम् ॥ 7.24.25 ॥&lt;br&gt;&#xA;सा बाष्पपरिरुद्धाक्षी रक्ताक्षी वाक्यमब्रवीत्।&lt;br&gt;&#xA;कृताऽस्मि विधवा राजंस्त्वया बलवता बलात् ॥ 7.24.26 ॥&lt;br&gt;&#xA;एते राजंस्त्वया वीरा दैत्या विनिहता रणे।&lt;br&gt;&#xA;कालकेया इति ख्याताः सहस्राणि चतुर्दश ॥ 7.24.27 ॥&lt;br&gt;&#xA;प्राणेभ्योऽपि गरीयान्मे तत्र भर्ता महाबलः ॥ 7.24.28 ॥&lt;br&gt;&#xA;सोऽपि त्वया हतस्तात रिपुणा भ्रातृगृध्नुना।&lt;br&gt;&#xA;त्वयाऽस्मि निहता राजन्स्वयमेव हि बन्धुना ॥ 7.24.29 ॥&lt;br&gt;&#xA;ननु नाम त्वया रक्ष्यो जामाता समरेष्वपि।&lt;br&gt;&#xA;स त्वया निहतो युद्धे स्वयमेव न लज्जसे ॥ 7.24.30 ॥&lt;br&gt;&#xA;एवमुक्तो दशग्रीवो भगिन्या क्रोशमानया।&lt;br&gt;&#xA;अब्रवीत्सान्त्वयित्वा तां सामपूर्वमिदं वचः ॥ 7.24.31 ॥&lt;br&gt;&#xA;अलं वत्से रुदित्वा ते न भेतव्यं च सर्वशः।&lt;br&gt;&#xA;दानमानप्रसादैस्त्वां तोषयिष्यामि यत्नतः ॥ 7.24.32 ॥&lt;br&gt;&#xA;युद्धप्रमत्तो व्याक्षिप्तो जयाकाङ्क्षी क्षिपञ्छरान्।&lt;br&gt;&#xA;नावगच्छामि युद्धेषु स्वान्परान्वाप्यहं शुभे ॥ 7.24.33 ॥&lt;br&gt;&#xA;जामातरं न जाने स्म प्रहरन्युद्धदुर्मदः।&lt;br&gt;&#xA;तेनासौ निहतः सङ्ख्ये मया भर्ता तव स्वसः ॥ 7.24.34 ॥&lt;br&gt;&#xA;अस्मिन्काले तु यत्प्राप्तं तत्करिष्यामि ते हितम्।&lt;br&gt;&#xA;भ्रातुरैश्वर्ययुक्तस्य खरस्य वस पार्श्वतः ॥ 7.24.35 ॥&lt;br&gt;&#xA;चतुर्दशानां भ्राता ते सहस्राणां भविष्यति।&lt;br&gt;&#xA;प्रभुः प्रयाणे दाने च राक्षसानां महाबलः ॥ 7.24.36 ॥&lt;br&gt;&#xA;तत्र मातृष्वसेयस्ते भ्राताऽयं वै खरः प्रभुः।&lt;br&gt;&#xA;भविष्यति तवादेशं सदा कुर्वन्निशाचरः ॥ 7.24.37 ॥&lt;br&gt;&#xA;शीघ्रं गच्छत्वयं वीरो दण्डकान्परिरक्षितुम्।&lt;br&gt;&#xA;दूषणोऽस्य बलाध्यक्षो भविष्यति महाबलः ॥ 7.24.38 ॥&lt;br&gt;&#xA;तत्र ते वचनं शूरः करिष्यति सदा खरः।&lt;br&gt;&#xA;रक्षसां कामरूपाणां प्रभुरेष भविष्यति ॥ 7.24.39 ॥&lt;br&gt;&#xA;एवमुक्त्वा दशग्रीवः सैन्यमस्यादिदेश ह।&lt;br&gt;&#xA;चतुर्दश सहस्राणि रक्षसां वीर्यशालिनाम् ॥ 7.24.40 ॥&lt;br&gt;&#xA;स तैः परिवृतस्सर्वै राक्षसैर्घोरदर्शनैः।&lt;br&gt;&#xA;आगच्छत खरः शीघ्रं दण्डकानकुतोभयः ॥ 7.24.41 ॥&lt;br&gt;&#xA;स तत्र कारयामास राज्यं निहतकण्टकम्।&lt;br&gt;&#xA;सा च शूर्पणखा तत्र न्यवसद्दण्डकावने ॥ 7.24.42 ॥&lt;/p&gt;</description>
    </item>
    <item>
      <title>०२५ मधु-सङ्गमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/05_bhaginI-toShaNam/025_madhu-sangamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/05_bhaginI-toShaNam/025_madhu-sangamanam/</guid>
      <description>&lt;p&gt;स तु दत्त्वा दशग्रीवो वनं घोरं स्वरस्य तत्।&lt;br&gt;&#xA;भगिनीं च समाश्वास्य हृष्टः स्वस्थतरोऽभवत् ॥ 7.25.1 ॥&lt;br&gt;&#xA;ततो निकुम्भिला नाम लङ्कोपवनमुत्तमम्।&lt;br&gt;&#xA;तद्राक्षसेन्द्रो बलवान्प्रविवेश सहानुगः ॥ 7.25.2 ॥&lt;br&gt;&#xA;ततो यूपशताकीर्णं सौम्यचैत्योपशोभितम्।&lt;br&gt;&#xA;ददर्श विष्ठितं यज्ञं श्रिया सम्प्रज्वलन्निव ॥ 7.25.3 ॥&lt;br&gt;&#xA;ततः कृष्णाजिनधरं कमण्डलुशिखाध्वजम्।&lt;br&gt;&#xA;ददर्श स्वसुतं तत्र मेघनादं भयावहम् ॥ 7.25.4 ॥&lt;br&gt;&#xA;तं समासाद्य लङ्केशः परिष्वज्वाथ बाहुभिः।&lt;br&gt;&#xA;अब्रवीत्किमिदं वत्स वर्तसे ब्रूहि तत्त्वतः ॥ 7.25.5 ॥&lt;br&gt;&#xA;उशना त्वब्रवीत्तत्र यज्ञसम्पत्समृद्धये।&lt;br&gt;&#xA;रावणं राक्षसश्रेष्ठं द्विजश्रेष्ठो महातपाः ॥ 7.25.6 ॥&lt;br&gt;&#xA;अहमाख्यामि ते राजञ्छ्रूयतां सर्वमेव तत्।&lt;br&gt;&#xA;यज्ञास्ते सप्त पुत्रेण प्राप्तास्सुबहुविस्तराः ॥ 7.25.7 ॥&lt;br&gt;&#xA;अग्निष्टोमोऽश्वमेधश्च यज्ञो बहुसुवर्णकः।&lt;br&gt;&#xA;राजसूयस्तथा यज्ञो गोमेधो वैष्ववस्तथा ॥ 7.25.8 ॥&lt;br&gt;&#xA;माहेश्वरे प्रवृत्ते तु यज्ञे पुम्भिः सुदुर्लभे।&lt;br&gt;&#xA;वरांस्ते लब्धवान्पुत्रः साक्षात्पशुपतेरिह ॥ 7.25.9 ॥&lt;br&gt;&#xA;कामगं स्यन्दनं दिव्यमन्तरिक्षचरं ध्रुवम्।&lt;br&gt;&#xA;मायां च तामसीं नाम यया सम्पद्यते तमः ॥ 7.25.10 ॥&lt;br&gt;&#xA;एतया किल सङ्ग्रामे मायया राक्षसेश्वर।&lt;br&gt;&#xA;प्रयुक्तया गतिः शक्या नहि ज्ञातुं सुरासुरैः ॥ 7.25.11 ॥&lt;br&gt;&#xA;अक्षयाविषुधी बाणैश्चापं चापि सुदुर्जयम्।&lt;br&gt;&#xA;अस्त्रं च बलवद्राजञ्छत्रुविध्वंसनं रणे ॥ 7.25.12 ॥&lt;br&gt;&#xA;एतान्सर्वान्वरांल्लब्ध्वा पुत्रस्तेऽयं दशानन।&lt;br&gt;&#xA;अद्य यज्ञसमाप्तौ च त्वां दिदृक्षुस्स्थितो ह्यहम् ॥ 7.25.13 ॥&lt;br&gt;&#xA;ततोऽब्रवीदृशग्रीवो न शोभनमिदं कृतम्।&lt;br&gt;&#xA;पूजिताः शत्रवो यस्माद्द्रव्यैरिन्द्रपुरोगमाः ॥ 7.25.14 ॥&lt;br&gt;&#xA;एहीदानीं कृतं विद्धि सुकृतं तन्न संशयः।&lt;br&gt;&#xA;आगच्छ सौम्य गच्छामः स्वमेव भवनं प्रति ॥ 7.25.15 ॥&lt;br&gt;&#xA;ततो गत्वा दशग्रीवः सपुत्रः सविभीषणः।&lt;br&gt;&#xA;स्त्रियोऽवतारयामास सर्वास्ता बाष्पगद्गदाः ॥ 7.25.16 ॥&lt;br&gt;&#xA;लक्षिण्यो रत्नभूताश्च देवदानवरक्षसाम्।&lt;br&gt;&#xA;तस्य तासु मतिं ज्ञात्वा धर्मत्मा वाक्यमब्रवीत् ॥ 7.25.17 ॥&lt;br&gt;&#xA;ईदृशैस्त्वं समाचारैर्यशोर्थकुलनाशनैः।&lt;br&gt;&#xA;धर्षणं ज्ञातिनां ज्ञात्वा स्वमतेन विचेष्टसे ॥ 7.25.18 ॥&lt;br&gt;&#xA;ज्ञातींस्तान्धर्षयित्वेमास्त्वयाऽऽनीता वराङ्गनाः।&lt;br&gt;&#xA;त्वामतिक्रम्य मधुना राजन्कुम्भीनसी हृता ॥ 7.25.19 ॥&lt;br&gt;&#xA;रावणस्त्वब्रवीद्वाक्यं नावगच्छामि किं त्विदम्।&lt;br&gt;&#xA;कोऽयं यस्तु त्वयाऽऽख्यातो मधुरित्येव नामतः ॥ 7.25.20 ॥&lt;br&gt;&#xA;विभीषणस्तु सङ्क्रुद्धो भ्रातरं वाक्यमब्रवीत्।&lt;br&gt;&#xA;श्रूयतामस्य पापस्य कर्मणः फलमागतम् ॥ 7.25.21 ॥&lt;br&gt;&#xA;मातामहस्य यो भ्राता ज्येष्ठो भ्राता सुमालिनः।&lt;br&gt;&#xA;माल्यवानिति विख्यातो वृद्धः प्राज्ञो निशाचरः ॥ 7.25.22 ॥&lt;br&gt;&#xA;पिता ज्येष्ठो जनन्या नो ह्यस्माकं चार्यकोऽभवत्।&lt;br&gt;&#xA;तस्य कुम्भीनसी नाम दुहितुर्दुहिताऽभवत् ॥ 7.25.23 ॥&lt;br&gt;&#xA;मातृष्वसुरथास्माकं सा च कन्याऽनलोद्भवा।&lt;br&gt;&#xA;भवत्यस्माकमेवैषा भ्रातृणां धर्मतः स्वसा ॥ 7.25.24 ॥&lt;br&gt;&#xA;सा हृता, मधुना राजन्राक्षसेन बलीयसा।&lt;br&gt;&#xA;यज्ञप्रवृत्ते पुत्रे तु मयि चान्तर्जलोषिते ॥ 7.25.25 ॥&lt;br&gt;&#xA;कुम्भकर्णे महाराज निद्रामनुभवत्यथ।&lt;br&gt;&#xA;निहत्य राक्षसश्रेष्ठानमात्यानिह सम्मतान् ॥ 7.25.26 ॥&lt;br&gt;&#xA;धर्षयित्वा हृता सा तु सुप्ताप्यन्तःपुरे तव।&lt;br&gt;&#xA;श्रुत्वाऽपि तन्महाराज क्षान्तमेव हतो न सः ॥ 7.25.27 ॥&lt;br&gt;&#xA;यस्मादवश्यं दातव्या कन्या भर्त्रे हि भ्रातृभिः।&lt;br&gt;&#xA;तदेतत्कर्मणो ह्यस्य फलं पापस्य दुर्मते ॥ 7.25.28 ॥&lt;br&gt;&#xA;विभीषणवचः श्रुत्वा राक्षसेन्द्रः स रावणः।&lt;br&gt;&#xA;दौरात्म्येनात्मनोद्धूतस्तप्ताम्भ इव सागरः ॥ 7.25.29 ॥&lt;br&gt;&#xA;ततोऽब्रवीदृशग्रीवः क्रुद्धः संरक्तलोचनः।&lt;br&gt;&#xA;कल्प्यतां मे रथः शीघ्रं शूराः सज्जीभवन्तु नः ॥ 7.25.30 ॥&lt;br&gt;&#xA;भ्राता मे कुम्भकर्णश्च ये च मुख्या निशाचराः।&lt;br&gt;&#xA;वाहनान्यधिरोहन्तु नानाप्रहरणायुधाः ॥ 7.25.31 ॥&lt;br&gt;&#xA;अद्य तं समरे हत्वा मधुं रावणनिर्भयम्।&lt;br&gt;&#xA;सुरलोकं गमिष्यामि युद्धकाङ्क्षी सुहृद्वृतः ॥ 7.25.32 ॥&lt;br&gt;&#xA;अक्षौहिणीसहस्राणि चत्वार्यग्र्याणि रक्षसाम्।&lt;br&gt;&#xA;नानाप्रहरणान्याशु निर्ययुर्युद्धकाङ्क्षिणाम् ॥ 7.25.33 ॥&lt;br&gt;&#xA;इन्द्रजित्त्वग्रतः (अग्रतः) सैन्यात्सैनिकान्परिगृह्य च।&lt;br&gt;&#xA;जगाम रावणो मध्ये कुम्भकर्णश्च पृष्ठतः ॥ 7.25.34 ॥&lt;br&gt;&#xA;विभीषणश्च धर्मात्मा लङ्कायां धर्मामाचरत्।&lt;br&gt;&#xA;शोषाः सर्वे महाभागा ययुर्मधुपुरं प्रति ॥ 7.25.35 ॥&lt;br&gt;&#xA;खरैरुष्ट्रैर्हयैर्दीप्तैः शिंशुमारैर्महोरगैः।&lt;br&gt;&#xA;राक्षसाः प्रययुः सर्वे कृत्वाऽऽकाशं निरन्तरम् ॥ 7.25.36 ॥&lt;br&gt;&#xA;दैत्याश्च शतशस्तत्र कृतवैराश्च दैवतैः।&lt;br&gt;&#xA;रावणं प्रेक्ष्य गच्छन्तमन्वगच्छन्हि पृष्ठतः ॥ 7.25.37 ॥&lt;br&gt;&#xA;स तु गत्वा मधुपुरं प्रविश्य च दशाननः।&lt;br&gt;&#xA;न ददर्श मधुं तत्र भगिनीं तत्र दृष्टवान् ॥ 7.25.38 ॥&lt;br&gt;&#xA;सा च प्रह्वाञ्जलिर्भूत्वा शिरसा चरणौ गता ॥ 7.25.39 ॥&lt;br&gt;&#xA;तस्य राक्षसराजस्य त्रस्ता कुम्भीनसी तदा।&lt;br&gt;&#xA;तां समुत्थापयामास न भेतव्यमिति ब्रुवन् ॥ 7.25.40 ॥&lt;br&gt;&#xA;साब्रवीद्यदि मे राजन्प्रसन्नस्त्वं महाभुज।&lt;br&gt;&#xA;भर्तारं न ममेहाद्य हन्तुर्महसि मानद ॥ 7.25.41 ॥&lt;br&gt;&#xA;न हीदृशं भयं किञ्चित्कुलस्त्रीणामिहोच्यते।&lt;br&gt;&#xA;भयानामपि सर्वेषां वैधव्यं व्यसनं महत् ॥ 7.25.42 ॥&lt;br&gt;&#xA;सत्यवाग्भव राजेन्द्र मामवेक्षस्व याचतीम्।&lt;br&gt;&#xA;त्वयाप्युक्तं महाराज न भेतव्यमिति स्वयम् ॥ 7.25.43 ॥&lt;br&gt;&#xA;रावणस्त्वब्रवीद्धृष्टः स्वसारं तत्र संस्थिताम्।&lt;br&gt;&#xA;क्व चासौ तव भर्ता वै मम शीघ्रं निवेद्यताम् ॥ 7.25.44 ॥&lt;br&gt;&#xA;सह तेन गमिष्यामि सुरलोकं जयावहे।&lt;br&gt;&#xA;तव कारुण्यसौहार्दान्निवृत्तोऽस्मि मधोर्वधात् ॥ 7.25.45 ॥&lt;br&gt;&#xA;इत्युक्ता सा समुत्थाप्य प्रसुप्तं तं निशाचरम्।&lt;br&gt;&#xA;अब्रवीत्सम्प्रहृष्टेव राक्षसी सा पतिं वचः ॥ 7.25.46 ॥&lt;br&gt;&#xA;एष प्राप्तो दशग्रीवो मम भ्राता महाबलः।&lt;br&gt;&#xA;सुरलोकजयाकाङ्क्षी साहाय्ये त्वां वृणोति च ॥ 7.25.47 ॥&lt;br&gt;&#xA;तदस्य त्वं सहायार्थं सबन्धुर्गच्छ राक्षस।&lt;br&gt;&#xA;स्निग्धस्य भजमानस्य युक्तमर्थाय कल्पितुम् ॥ 7.25.48 ॥&lt;br&gt;&#xA;तस्यास्तद्वचनं श्रुत्वा तथेत्याह मधुर्वचः ॥ 7.25.49 ॥&lt;br&gt;&#xA;ददर्श राक्षसश्रेष्ठं यथान्यायमुपेत्य सः।&lt;br&gt;&#xA;पूजयमास धर्मेण रावणं राक्षसाधिपम् ॥ 7.25.50 ॥&lt;br&gt;&#xA;प्राप्य पूजां दशग्रीवो मधुवेश्मानि वीर्यवान्।&lt;br&gt;&#xA;तत्र चैकां निशामुष्य गमनायोपचक्रमे ॥ 7.25.51 ॥&lt;br&gt;&#xA;ततः कैलासमासाद्य शैलं वैश्रवणालयम्।&lt;br&gt;&#xA;राक्षसेन्द्रो महेन्द्राभः सेनामुपनिवेशयत् ॥ 7.25.52 ॥&lt;/p&gt;</description>
    </item>
  </channel>
</rss>
