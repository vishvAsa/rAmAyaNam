<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०६ इन्द्र-जयः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/</link>
    <description>Recent content in &#43;०६ इन्द्र-जयः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/index.xml" rel="self" type="application/rss+xml" />
    <item>
      <title>०२६ नल-कूबर-शापः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/026_nala-kUbara-shApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/026_nala-kUbara-shApaH/</guid>
      <description>&lt;p&gt;स तु तत्र दशग्रीवः सह सैन्येन वीर्यवान्।&lt;br&gt;&#xA;अस्तं प्राप्ते दिनकरे निवासं समरोचयत् ॥ 7.26.1 ॥&lt;br&gt;&#xA;उदिते विमले चन्द्रे तुल्यपर्वतवर्चसि।&lt;br&gt;&#xA;प्रसुप्तं सुमहत्सैन्यं नानाप्रहरणायुधम् ॥ 7.26.2 ॥&lt;br&gt;&#xA;रावणस्तु महावीर्यो निषण्णः शैलमूर्धनि।&lt;br&gt;&#xA;स ददर्श गुणांस्तत्र चन्द्रपादपशोभितान् ॥ 7.26.3 ॥&lt;br&gt;&#xA;कर्णिकारवनैर्दीप्तैः कदम्बगहनैस्तथा।&lt;br&gt;&#xA;पद्मिनीभिश्च फुल्लाभिर्मन्दाकिन्या जलैरपि ॥ 7.26.4 ॥&lt;br&gt;&#xA;चूतपाटललोध्रैश्च प्रियङ्ग्वर्जुनकेतकैः।&lt;br&gt;&#xA;तगरैर्नारिकैलैश्च प्रियालपनसैस्तथा ॥ 7.26.5 ॥&lt;br&gt;&#xA;एतैरन्यैश्च तरुभिरुद्भासितवनान्तरे।&lt;br&gt;&#xA;किन्नरा मदनेनार्ता रक्ता मधुरकण्ठिनः ॥ 7.26.6 ॥&lt;br&gt;&#xA;समं सम्प्रजगुर्यत्र मनस्तुष्टिविवर्धनम् ॥ 7.26.7 ॥&lt;br&gt;&#xA;विद्याधरा मदक्षीबा मदरक्तान्तलोचनाः।&lt;br&gt;&#xA;योषिद्भिः सह सङ्क्रान्ताश्चिक्रीडुर्जहृषुश्च वै ॥ 7.26.8 ॥&lt;br&gt;&#xA;घण्टानामिव सन्नादः शुश्रुवे मधुरस्वरः।&lt;br&gt;&#xA;अप्सरोगणसङ्घानां गायतां धनदालये ॥ 7.26.9 ॥&lt;br&gt;&#xA;पुष्पवर्षाणि मुञ्चन्तो नगाः पवनताडिताः।&lt;br&gt;&#xA;शैलं तं वासयन्तीव मधुमाधवगन्धिनः ॥ 7.26.10 ॥&lt;br&gt;&#xA;मधुपुष्परजःपृक्तं गन्धमादाय पुष्कलम्।&lt;br&gt;&#xA;प्रववौ वर्धयन्कामं रावणस्य सुखोऽनिलः ॥ 7.26.11 ॥&lt;br&gt;&#xA;गेयात्पुष्पसमृद्ध्या च शैत्याद्वायोर्गिरेर्गुणात्।&lt;br&gt;&#xA;प्रवृत्तायां रजन्यां च चन्द्रस्योदयनेन च ॥ 7.26.12 ॥&lt;br&gt;&#xA;रावणस्तु महावीर्यः कामस्य वशमागतः।&lt;br&gt;&#xA;विनिःश्वस्य विनिःश्वस्य शशिनं समवैक्षत ॥ 7.26.13 ॥&lt;br&gt;&#xA;एतस्मिन्नन्तरे तत्र दिव्याभरणभूषिता।&lt;br&gt;&#xA;सर्वाप्सरोवरा रम्भा दिव्यपुष्पविभूषिता ॥ 7.26.14 ॥&lt;br&gt;&#xA;दिव्यचन्दनलिप्ताङ्गी मन्दारकृतमूर्धजा।&lt;br&gt;&#xA;दिव्योत्सवकृतारम्भा पूर्णचन्द्रनिभानना ॥ 7.26.15 ॥&lt;br&gt;&#xA;चक्षुर्मनोहरं पीनं मेखलादामभूषितम्।&lt;br&gt;&#xA;समुद्वहन्ती जघनं रतिप्राभृतमुत्तमम् ॥ 7.26.16 ॥&lt;br&gt;&#xA;कृतैर्विशेषकैरार्द्रैः षडर्तुकुसुमोद्भवैः ॥ 7.26.17 ॥&lt;br&gt;&#xA;बभावन्यतमेव श्रीकान्तिद्युतिमतिह्रियाम्।&lt;br&gt;&#xA;नीलं सतोयमेघाभं वस्त्रं समवकुण्ठिता ॥ 7.26.18 ॥&lt;br&gt;&#xA;ऊरू करिकराकारौ करौ पल्लवकोमलौ।&lt;br&gt;&#xA;सैन्यमध्येन गच्छन्ती रावणेनोपवीक्षिता ॥ 7.26.19 ॥&lt;br&gt;&#xA;तां समुत्थाय गच्छन्तीं कामबाणवशं गतः।&lt;br&gt;&#xA;करे गृहीत्वा लज्जन्तीं स्मयमानोऽभ्यभाषत ॥ 7.26.20 ॥&lt;br&gt;&#xA;क्व गच्छसि वरारोहे कां सिद्धिं भजसे स्वयम्।&lt;br&gt;&#xA;कस्याभ्युदयकालोऽयं यस्त्वां समुपभोक्ष्यते ॥ 7.26.21 ॥&lt;br&gt;&#xA;त्वदाननरसस्याद्य पद्मोत्पलसुगन्धिनः।&lt;br&gt;&#xA;सुधामृतरसस्येव कोऽद्य तृप्तिं गमिष्यति ॥ 7.26.22 ॥&lt;br&gt;&#xA;स्वर्णकुम्भनिभौ पीनौ शुभौ भीरु निरन्तरौ।&lt;br&gt;&#xA;कस्योरस्थलसंस्पर्शं दास्यतस्ते कुचाविमौ ॥ 7.26.23 ॥&lt;br&gt;&#xA;सुवर्णचक्रप्रतिमं स्वर्णदामचितं पृथु।&lt;br&gt;&#xA;अध्यारोहति कस्तेऽद्य जघनं स्वर्गरूपिणम् ॥ 7.26.24 ॥&lt;br&gt;&#xA;मद्विशिष्टः पुमान्कोऽद्य शक्रो विष्णुरथाश्विनौ।&lt;br&gt;&#xA;मामतीत्य हि यं च त्वं यासि भीरु न शोभनम् ॥ 7.26.25 ॥&lt;br&gt;&#xA;विश्रम त्वं पृथुश्रोणि शिलातलमिदं शुभम् ॥ 7.26.26 ॥&lt;br&gt;&#xA;त्रैलोक्ये यः प्रभुश्चैव मदन्यो नैव विद्यते ॥ 7.26.27 ॥&lt;br&gt;&#xA;तदेवं प्राञ्जलिः प्रह्वो याचते त्वां दशाननः।&lt;br&gt;&#xA;भर्तुर्भर्ता विधाता च त्रैलोक्यस्य भजस्व माम् ॥ 7.26.28 ॥&lt;br&gt;&#xA;एवमुक्ताऽब्रवीद्रम्भा वेपमाना कृताञ्जलिः।&lt;br&gt;&#xA;प्रसीद नार्हसे वक्तुमीदृशं त्वं हि मे गुरुः ॥ 7.26.29 ॥&lt;br&gt;&#xA;अन्येभ्यो हि त्वया रक्ष्या प्राप्नुयां धर्षणं यदि।&lt;br&gt;&#xA;तद्धर्मतः स्नुषा तेऽहं तत्त्वमेव ब्रवीमि ते ॥ 7.26.30 ॥&lt;br&gt;&#xA;अथाब्रवीद्दशग्रीवश्चरणाधोमुखीं स्थिताम्।&lt;br&gt;&#xA;रोमहर्षमनुप्राप्तां दृष्टमात्रेण तां तदा ॥ 7.26.31 ॥&lt;br&gt;&#xA;सुतस्य यदि मे भार्या ततस्त्वं हि स्नुषा भवेः।&lt;br&gt;&#xA;बाढमित्येव सा रम्भा प्राह रावणमुत्तरम् ॥ 7.26.32 ॥&lt;br&gt;&#xA;पुत्रः प्रियतरः प्राणैर्भ्रातुर्वैश्रवणस्य ते।&lt;br&gt;&#xA;विख्यातस्त्रिषु लोकेषु नलकूबर इत्ययम् ॥ 7.26.33 ॥&lt;br&gt;&#xA;धर्मतो यो भवेद्विप्रः क्षत्रियो वीर्यतो भवेत्।&lt;br&gt;&#xA;क्रोधाद्यश्च भवेदग्निः क्षान्त्या च वसुधासमः ॥ 7.26.34 ॥&lt;br&gt;&#xA;तस्यास्मि कृतसङ्केता लोकपालसुतस्य वै।&lt;br&gt;&#xA;तमुद्दिश्य तु मे सर्वं विभूषणमिदं कृतम् ॥ 7.26.35 ॥&lt;br&gt;&#xA;तथा तस्य हि नान्यस्य भावो मां प्रति तिष्ठति ॥ 7.26.36 ॥&lt;br&gt;&#xA;तेन सत्येन मां राजन्मोक्तुमर्हस्यरिन्दम ॥ 7.26.37 ॥&lt;br&gt;&#xA;स हि तिष्ठति धर्मात्मा मां प्रतीक्ष्य समुत्सुकः।&lt;br&gt;&#xA;तत्र विघ्नं सुतस्येह कर्तुं नार्हसि मुञ्च माम् ॥ 7.26.38 ॥&lt;br&gt;&#xA;सद्भिराचरितं मार्गं गच्छ राक्षसुपुङ्गव।&lt;br&gt;&#xA;माननीयो मम त्वं हि पालनीया तथाऽस्मि ते ॥ 7.26.39 ॥&lt;br&gt;&#xA;स्नुषाऽस्मि यदवोचस्त्वमेकपत्नीष्वयं क्रमः।&lt;br&gt;&#xA;देवलोकस्थितिरियं सुराणां शाश्वती मता ॥ 7.26.40 ॥&lt;br&gt;&#xA;पतिरप्सरसां नास्ति न चैकस्त्रीपरिग्रहः ॥ 7.26.41 ॥&lt;br&gt;&#xA;एवमुक्त्वा स तां रक्षो निवेश्य च शिलातले।&lt;br&gt;&#xA;कामभोगाभिसंसक्तो मैथुनायोपचक्रमे ॥ 7.26.42 ॥&lt;br&gt;&#xA;सा विमुक्ता ततो रम्भा भ्रष्टमाल्यविभूषणा।&lt;br&gt;&#xA;गजेन्द्राक्रीडमथिता नदीवाकुलतां गता ॥ 7.26.43 ॥&lt;br&gt;&#xA;लुलिताकुलकेशान्ता करवेपितपल्लवा।&lt;br&gt;&#xA;पवनेनावधूतेव लता कुसुमशालिनी ॥ 7.26.44 ॥&lt;br&gt;&#xA;सा वेपमाना लज्जन्ती भीता करकृताञ्जलिः।&lt;br&gt;&#xA;नलकूबरमासाद्य पादयोर्निपपात ह ॥ 7.26.45 ॥&lt;br&gt;&#xA;तदवस्थां च तां दृष्ट्वा महात्मा नलकूबरः।&lt;br&gt;&#xA;अब्रवीत्किमिदं भद्रे पादयोः पतिताऽसि मे ॥ 7.26.46 ॥&lt;br&gt;&#xA;सा वै निःश्वसमाना तु वेपमाना कृताञ्जलिः।&lt;br&gt;&#xA;तस्मै सर्वं यथातत्त्वमाख्यातुमुपचक्रमे ॥ 7.26.47 ॥&lt;br&gt;&#xA;एष देव दशग्रीवः प्राप्तो गन्तुं त्रिविष्टपम्।&lt;br&gt;&#xA;तेन सैन्यसहायेन निशेयं परिणामिता ॥ 7.26.48 ॥&lt;br&gt;&#xA;आयन्ती तेन दृष्टाऽस्मि त्वत्सकाशमरिन्दम।&lt;br&gt;&#xA;गृहीता तेन पृष्टाऽस्मि कस्य त्वमिति रक्षसा ॥ 7.26.49 ॥&lt;br&gt;&#xA;मया तु सर्वं यत्सत्यं तस्मै सर्वं निवेदितम्।&lt;br&gt;&#xA;काममोहाभिभूतात्मा नाश्रौषीत्तद्वचो मम ॥ 7.26.50 ॥&lt;br&gt;&#xA;याच्यमानो मया देव स्नुषा तेऽहमिति प्रभो।&lt;br&gt;&#xA;तत्सर्वं पृष्ठतः कृत्वा बलात्तेनास्मि धर्षिता ॥ 7.26.51 ॥&lt;br&gt;&#xA;एवं त्वमपराधं मे क्षन्तुमर्हसि सुव्रत।&lt;br&gt;&#xA;न हि तुल्यं बलं सौम्य स्त्रियाश्च पुरुषस्य च ॥ 7.26.52 ॥&lt;br&gt;&#xA;एतछुत्वा तु सङ्क्रुद्धस्तदा वैश्रवणात्मजः।&lt;br&gt;&#xA;धर्षणां तां परां श्रुत्वा ध्यानं सम्प्रविवेश ह ॥ 7.26.53 ॥&lt;br&gt;&#xA;तस्य तत्कर्म विज्ञाय तदा वैश्रवणात्मजः।&lt;br&gt;&#xA;मुहूर्तात्क्रोधताम्राक्षस्तोयं जग्राह पाणिना ॥ 7.26.54 ॥&lt;br&gt;&#xA;गृहीत्वा सलिलं सर्वमुपस्पृश्य यथाविधि।&lt;br&gt;&#xA;उत्ससर्ज यथा शापं राक्षसेन्द्राय दारुणम् ॥ 7.26.55 ॥&lt;br&gt;&#xA;अकामा तेन यस्मात्त्वं बलाद्भद्रे प्रधर्षिता।&lt;br&gt;&#xA;तस्मात्स युवतीमन्यां नाकामामुपयास्यति ॥ 7.26.56 ॥&lt;br&gt;&#xA;यदा ह्यकामां कामार्तो धर्षयिष्यति योषितम्।&lt;br&gt;&#xA;मूर्धा तु सप्तधा तस्य शकलीभविता तदा ॥ 7.26.57 ॥&lt;br&gt;&#xA;देवदुन्दुभयो नेदुः पुष्पवृष्टिश्च खाच्च्युता।&lt;br&gt;&#xA;पितामहमुखाश्चैव सर्वे देवाः प्रहर्षिताः ॥ 7.26.58 ॥&lt;br&gt;&#xA;ज्ञात्वा लोकगतिं सर्वां तस्य मृत्युं च रक्षसः।&lt;br&gt;&#xA;ऋषयः पितरश्चैव प्रीतिमापुरनुत्तमाम् ॥ 7.26.59 ॥&lt;br&gt;&#xA;श्रुत्वा तु स दशग्रीवस्तं शापं रोमहर्षणम्।&lt;br&gt;&#xA;नारीषु मैथुने भावं नाकामास्वभ्यरोचयत् ॥ 7.26.60 ॥&lt;br&gt;&#xA;तेन नीताः स्त्रियः प्रीतिमापुः सर्वाः पतिव्रताः।&lt;br&gt;&#xA;नलकूबरनिर्मुक्तं शापं श्रुत्वा मनःप्रियम् ॥ 7.26.61 ॥&lt;/p&gt;</description>
    </item>
    <item>
      <title>०२७ सुमालि-हतिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/027_sumAli-hatiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/027_sumAli-hatiH/</guid>
      <description>&lt;p&gt;कैलासं लङ्घयित्वाथ दशग्रीवः स रावणः।&lt;br&gt;&#xA;आससाद महातेजा इन्द्रलोकं निशाचरः ॥ 7.27.1 ॥&lt;br&gt;&#xA;तस्य राक्षससैन्यस्य समन्तादुपयास्यतः।&lt;br&gt;&#xA;देवलोकं ययौ शब्दो मथ्यमानार्णवोपमः ॥ 7.27.2 ॥&lt;br&gt;&#xA;श्रुत्वा तु रावणं प्राप्तमिन्द्रश्चलित आसनात्।&lt;br&gt;&#xA;अब्रवीत्तत्र तान् देवान् सर्वानेव समागतान् ॥ 7.27.3 ॥&lt;br&gt;&#xA;आदित्यान्सवसून्रुद्रान्विश्वान्साध्यान्मरुद्गणान्।&lt;br&gt;&#xA;सज्जीभवत युद्धार्थं रावणस्य दुरात्मनः ॥ 7.27.4 ॥&lt;br&gt;&#xA;एवमुक्तास्तु शक्रेण देवाः शक्रसमा युधि।&lt;br&gt;&#xA;सन्नह्य सुमहासत्त्वा युद्धश्रद्धासमन्विताः ॥ 7.27.5 ॥&lt;br&gt;&#xA;स तु दीनः परित्रस्तो महेन्द्रो रावणं प्रति।&lt;br&gt;&#xA;विष्णोः समीपमागत्य वाक्यमेतदुवाच ह ॥ 7.27.6 ॥&lt;br&gt;&#xA;विष्णो कथं करिष्यामि महावीर्यपराक्रमः।&lt;br&gt;&#xA;असौ हि बलवद्रक्षो युद्धार्थमभिवर्तते ॥ 7.27.7 ॥&lt;br&gt;&#xA;वरप्रदानाद्बलवान्न खल्वन्येन हेतुना।&lt;br&gt;&#xA;तत्तु सत्यवचः कार्यं यदुक्तं पद्मयोनिना ॥ 7.27.8 ॥&lt;br&gt;&#xA;तद्यथा नमुचिर्वृत्रो बलिर्नरकशम्बरौ।&lt;br&gt;&#xA;त्वद्बलं समवष्टभ्य मया दग्धास्तथा कुरु ॥ 7.27.9 ॥&lt;br&gt;&#xA;नह्यन्यो देवदेवेश त्वामृते मधुसूदन।&lt;br&gt;&#xA;गतिः परायणं नास्ति त्रैलोक्ये सचराचरे ॥ 7.27.10 ॥&lt;br&gt;&#xA;त्वं हि नारायणः श्रीमान्पद्मनाभः सनातनः।&lt;br&gt;&#xA;त्वयेमे स्थापिता लोकाः शक्रश्चाहं सुरेश्वरः ॥ 7.27.11 ॥&lt;br&gt;&#xA;त्वया सृष्टमिदं सर्वं त्रैलोक्यं सचराचरम्।&lt;br&gt;&#xA;त्वामेव भगवन्सर्वे प्रविशन्ति युगक्षये ॥ 7.27.12 ॥&lt;br&gt;&#xA;तदाचक्ष्व यथा तत्त्वं देवदेव मम स्वयम्।&lt;br&gt;&#xA;अपि चक्रसहायस्त्वं योत्स्यसे रावणं प्रभो ॥ 7.27.13 ॥&lt;br&gt;&#xA;एवमुक्तः स शक्रेण देवो नारायणः प्रभुः।&lt;br&gt;&#xA;अब्रवीन्न परित्रासः कर्तव्यः श्रूयतां च मे ॥ 7.27.14 ॥&lt;br&gt;&#xA;न तावदेष दुष्टात्मा शक्यो जेतुं सुरासुरैः।&lt;br&gt;&#xA;हन्तुं चापि समासाद्य वरदानेन दुर्जयः ॥ 7.27.15 ॥&lt;br&gt;&#xA;सर्वथा तु महत्कर्म करिष्यति बलोत्कटः।&lt;br&gt;&#xA;राक्षसः पुत्रसहितो दृष्टमेतन्निसर्गतः ॥ 7.27.16 ॥&lt;br&gt;&#xA;यत्तु मां त्वमभाषिष्ठ युद्ध्यस्वेति सुरेश्वर।&lt;br&gt;&#xA;नाहं तं प्रतियोत्स्यामि रावणं राक्षसं युधि ॥ 7.27.17 ॥&lt;br&gt;&#xA;नाहत्वा समरे शत्रुं विष्णुः प्रतिनिवर्तते।&lt;br&gt;&#xA;दुर्लभश्चैव कामोऽद्य वरगुप्ताद्धि रावणात् ॥ 7.27.18 ॥&lt;br&gt;&#xA;प्रतिजाने च देवेन्द्र त्वत्समीपे शतक्रतो।&lt;br&gt;&#xA;भविताऽस्मि यथाऽस्याहं रक्षसो मृत्युकारणम् ॥ 7.27.19 ॥&lt;br&gt;&#xA;देवता नन्दयिष्यामि ज्ञात्वा कालमुपागतम्।&lt;br&gt;&#xA;एतत्ते कथितं तत्त्वं देवराज शचीपते ॥ 7.27.20 ॥&lt;br&gt;&#xA;युद्ध्यस्व विगतत्रासः सर्वैः सार्धं महाबल ॥ 7.27.21 ॥&lt;br&gt;&#xA;ततो रुद्राः सहादित्या वसवो मरुतोऽश्वनौ।&lt;br&gt;&#xA;सन्नद्धा निर्ययुस्तूर्णं राक्षसानभितः पुरात् ॥ 7.27.22 ॥&lt;br&gt;&#xA;एतस्मिन्नन्तरे नादः शुश्रुवे रजनीक्षये।&lt;br&gt;&#xA;तस्य रावणसैन्यस्य प्रयुद्धस्य समन्ततः ॥ 7.27.23 ॥&lt;br&gt;&#xA;ते प्रयुद्धा महावीर्या ह्यन्योन्यमभिवीक्ष्य वै।&lt;br&gt;&#xA;सङ्ग्राममेवाभिमुखा ह्यभवर्तन्त हृष्टवत् ॥ 7.27.24 ॥&lt;br&gt;&#xA;ततो दैवतसैन्यनां सङ्क्षोभः समजायत।&lt;br&gt;&#xA;तदक्षयं महासैन्यं दृष्ट्वा समरमूर्धनि ॥ 7.27.25 ॥&lt;br&gt;&#xA;ततो युद्धं समभवेद्देवदानवरक्षसाम्।&lt;br&gt;&#xA;घोरं तुमुलनिर्ह्रादं नानाप्रहरणोद्यतम् ॥ 7.27.26 ॥&lt;br&gt;&#xA;एतस्मिन्नन्तरे शूरा राक्षसा घोरदर्शनाः।&lt;br&gt;&#xA;युद्धार्थं समवर्तन्त सचिवा रावणस्य ते ॥ 7.27.27 ॥&lt;br&gt;&#xA;मारीचश्च प्रहस्तश्च महापार्श्वमहोदरौ।&lt;br&gt;&#xA;अकम्पनो निकुम्भश्च शुकः सारण एव च ॥ 7.27.28 ॥&lt;br&gt;&#xA;संह्लादो धूमकेतुश्च महादंष्ट्रो घटोदरः।&lt;br&gt;&#xA;जम्बुमाली महाह्रादो विरूपाक्षश्च राक्षसः ॥ 7.27.29 ॥&lt;br&gt;&#xA;सुप्तघ्नो यज्ञकोपश्च दुर्मुखो दूषणः खरः।&lt;br&gt;&#xA;त्रिशिराः करवीराक्षः सूर्यशत्रुश्च राक्षसः ॥ 7.27.30 ॥&lt;br&gt;&#xA;महाकायोऽतिकायश्च देवान्तकनरान्तकौ।&lt;br&gt;&#xA;एतैः सर्वैः परिवृतो महावीर्यो महाबलः ॥ 7.27.31 ॥&lt;br&gt;&#xA;स दैवतगणान्सर्वान्नानाप्रहरणैः शितैः।&lt;br&gt;&#xA;व्यध्वंसयत्सुसङ्क्रुद्धो वायुर्जलधरानिव ॥ 7.27.32 ॥&lt;br&gt;&#xA;तद्दैवतबलं राम हन्यमानं निशाचरैः।&lt;br&gt;&#xA;प्रणुन्नं सर्वतो दिग्भ्यः सिंहनुन्ना मृगा इव ॥ 7.27.33 ॥&lt;br&gt;&#xA;एतस्मिन्नन्तरे शूरो वसूनामष्टमो वसुः।&lt;br&gt;&#xA;सावित्र इति विख्यातः प्रविवेश रणाजिरम् ॥ 7.27.34 ॥&lt;br&gt;&#xA;तथाऽऽदित्यौ महावीर्यौ त्वष्टा पूषा च दंशितौ।&lt;br&gt;&#xA;निंर्भयौ सह सैन्येन तदा प्राविशतां रणे ॥ 7.27.35 ॥&lt;br&gt;&#xA;ततो युद्धं समभवत्सुराणां सह राक्षसैः।&lt;br&gt;&#xA;क्रुद्धानां रक्षसां कीर्तिं समरेष्वनिवर्तिनाम् ॥ 7.27.36 ॥&lt;br&gt;&#xA;ततस्ते राक्षसाः सर्वे विबुधान्समरे स्थितान्।&lt;br&gt;&#xA;नानाप्रहरणैर्घोरैर्जघ्नुः शतसहस्रशः ॥ 7.27.37 ॥&lt;br&gt;&#xA;देवाश्च राक्षसान्घोरान्महाबलपराक्रमान्।&lt;br&gt;&#xA;समरे विमलैः शस्त्रैरुपनिन्युर्यमक्षयम् ॥ 7.27.38 ॥&lt;br&gt;&#xA;एतस्मिन्नन्तरे राम सुमाली नाम राक्षसः।&lt;br&gt;&#xA;नानाप्रहरणैः क्रुद्धस्तत्सैन्यं सोऽभ्यवर्तत ॥ 7.27.39 ॥&lt;br&gt;&#xA;स दैवतबलं सर्वं नानाप्रहणैः शितैः।&lt;br&gt;&#xA;व्यध्वंसयत सङ्क्रुद्धो वायुर्जलधरं यथा ॥ 7.27.40 ॥&lt;br&gt;&#xA;ते महाबाणवर्षैश्च शूलप्रासैः सुदारुणैः।&lt;br&gt;&#xA;हन्यमानाः सुराः सर्वे न व्यतिष्ठन्त संहताः ॥ 7.27.41 ॥&lt;br&gt;&#xA;ततो विद्राव्यमाणेषु दैवतेषु सुमालिना।&lt;br&gt;&#xA;वसूनामष्टमः क्रुद्धः सावित्रो वै व्यवस्थितः ॥ 7.27.42 ॥&lt;br&gt;&#xA;संवृतः स्वैरथानीकैः प्रहरन्तं निशाचरम्।&lt;br&gt;&#xA;विक्रमेण महातेजा वारयामास संयुगे ॥ 7.27.43 ॥&lt;br&gt;&#xA;ततस्तयोर्महायुद्धमभवद्रोमहर्षणम् ॥ 7.27.44 ॥&lt;br&gt;&#xA;ततस्तस्य महाबाणैर्वसुना सुमहात्मना।&lt;br&gt;&#xA;निहतः पन्नगरथः क्षणेन विनिपातितः ॥ 7.27.45 ॥&lt;br&gt;&#xA;हत्वा तु संयुगे तस्य रथं बाणशतैश्चितम्।&lt;br&gt;&#xA;गदां तस्य वधार्थाय वसुर्जग्राह पाणिना ॥ 7.27.46 ॥&lt;br&gt;&#xA;ततः प्रगृह्य दीप्ताग्रां कालदण्डोपमां गदाम्।&lt;br&gt;&#xA;तां मूर्ध्नि पातयामास सावित्रो वै सुमालिनः ॥ 7.27.47 ॥&lt;br&gt;&#xA;सा तस्योपरि चोल्काभा पतन्तीव बभौ गदा।&lt;br&gt;&#xA;इन्द्रप्रमुक्ता गर्जन्ती गिराविव महाशनिः ॥ 7.27.48 ॥&lt;br&gt;&#xA;तस्य नैवास्थि न शिरो न मांसं ददृशे तदा।&lt;br&gt;&#xA;गदया भस्मतां नीतं निहतस्य रणाजिरे ॥ 7.27.49 ॥&lt;br&gt;&#xA;व्यद्रवन्सहिताः सर्वे क्रोशमानाः परस्परम्।&lt;br&gt;&#xA;विद्राव्यमाणा वसुना राक्षसा नावतस्थिरे ॥ 7.27.50 ॥&lt;/p&gt;</description>
    </item>
    <item>
      <title>०२८ इन्द्रजिज्-जयन्त-युद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/028_indrajij-jayanta-yuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/028_indrajij-jayanta-yuddham/</guid>
      <description>&lt;p&gt;सुमालिनं हतं दृष्ट्वा वसुना भस्मसात्कृतम्।&lt;br&gt;&#xA;स्वसैन्यं विद्रुतं चापि लक्षयित्वाऽर्दितं सुरैः ॥ 7.28.1 ॥&lt;br&gt;&#xA;ततः स बलवान्क्रुद्धो रावणस्य सुतस्तदा।&lt;br&gt;&#xA;निवर्त्य राक्षसान्सर्वान्मेघनादो व्यवस्थितः ॥ 7.28.2 ॥&lt;br&gt;&#xA;सुरथेनाग्निवर्णेन कामगेन महारथः।&lt;br&gt;&#xA;अभिदुद्राव सेनां तां वनान्यग्निरिव ज्वलन् ॥ 7.28.3 ॥&lt;br&gt;&#xA;ततः प्रविशतस्तस्य विविधायुधधारिणः।&lt;br&gt;&#xA;विदुद्रुवुर्दिशः सर्वा दर्शनादेव देवताः ॥ 7.28.4 ॥&lt;br&gt;&#xA;न बभूव तदा कश्चिद्युयुत्सोरस्य सम्मुखे।&lt;br&gt;&#xA;सर्वानाविद्ध्य वित्रस्तांस्ततः शक्रोऽब्रवीत्सुरान् ॥ 7.28.5 ॥&lt;br&gt;&#xA;न भेतव्यं न गन्तव्यं निवर्तध्वं रणे सुराः।&lt;br&gt;&#xA;एष गच्छति पुत्रो मे युद्धार्थमपराजितः ॥ 7.28.6 ॥&lt;br&gt;&#xA;ततः शक्रसुतो देवो जयन्त इति विश्रुतः।&lt;br&gt;&#xA;रथेनाद्भुतकल्पेन सङ्ग्रामे सोऽभ्यवर्तत ॥ 7.28.7 ॥&lt;br&gt;&#xA;ततस्ते त्रिदशाः सर्वे परिवार्य शचीसुतम्।&lt;br&gt;&#xA;रावणस्य सुतं युद्धे समासाद्य प्रजघ्निरे ॥ 7.28.8 ॥&lt;br&gt;&#xA;तेषां युद्धं समभवत्सदृशं देवरक्षसाम्।&lt;br&gt;&#xA;महेन्द्रस्य च पुत्रस्य राक्षसेन्द्रसुतस्य च ॥ 7.28.9 ॥&lt;br&gt;&#xA;ततो मातलिपुत्रे तु गोमुखे राक्षसात्मजः।&lt;br&gt;&#xA;सारथौ पातयामास शरान्कनकभूषणान् ॥ 7.28.10 ॥&lt;br&gt;&#xA;शचीसुतश्चापि तथा जयन्तस्तस्य सारथिम्।&lt;br&gt;&#xA;तं चापि रावणिः क्रुद्धः समन्तात्प्रत्यविध्यत ॥ 7.28.11 ॥&lt;br&gt;&#xA;स हि क्रोधसमाविष्टो बली विस्फारितेक्षणः।&lt;br&gt;&#xA;रावणिः शक्रतनयं शरवर्षैरवाकिरत् ॥ 7.28.12 ॥&lt;br&gt;&#xA;ततो नानाप्रहरणाञ्छितधारान्सहस्रशः।&lt;br&gt;&#xA;पातयामास सङ्क्रुद्धः सुरसैन्येषु रावणिः ॥ 7.28.13 ॥&lt;br&gt;&#xA;शतघ्नीमुसलप्रासगदाखड्गपरश्वधान्।&lt;br&gt;&#xA;महान्ति गिरिशृङ्गाणि पातयामास रावणिः ॥ 7.28.14 ॥&lt;br&gt;&#xA;ततः प्रव्यथिता लोकाः सञ्जज्ञे च तमोऽभवत्।&lt;br&gt;&#xA;तस्य रावणपुत्रस्य शत्रुसैन्यानि निघ्नतः ॥ 7.28.15 ॥&lt;br&gt;&#xA;ततस्तद्दैवतबलं समन्तात्तं शचीसुतम्।&lt;br&gt;&#xA;बहुप्रकारमस्वस्थमभवच्छरपीडितम् ॥ 7.28.16 ॥&lt;br&gt;&#xA;नाभ्यजानन्त चान्योन्यं रक्षो वा देवताऽथवा।&lt;br&gt;&#xA;तत्र तत्र विपर्यस्तं समन्तात्परिधावति ॥ 7.28.17 ॥&lt;br&gt;&#xA;देवा देवान्निजघ्नुस्ते राक्षसान्राक्षसास्तथा।&lt;br&gt;&#xA;सम्मूढास्तमसाच्छन्ना व्यद्रवन्नपरे तथा ॥ 7.28.18 ॥&lt;br&gt;&#xA;एतस्मिन्नन्तरे वीरः पुलोमा नाम वीर्यवान्।&lt;br&gt;&#xA;दैत्येन्द्रस्तेन सङ्गृह्य शचीपुत्रोऽपवाहितः ॥ 7.28.19 ॥&lt;br&gt;&#xA;सङ्गृह्य तं तु दौहित्रं प्रविष्टः सागरं तदा।&lt;br&gt;&#xA;आर्यकः स हि तस्यासीत्पुलोमा येन सा शची ॥ 7.28.20 ॥&lt;br&gt;&#xA;ज्ञात्वा प्रणाशं तु तदा जयन्तस्याथ देवताः।&lt;br&gt;&#xA;अप्रहृष्टास्ततः सर्वा व्यथिताः सम्प्रदुद्रुवुः ॥ 7.28.21 ॥&lt;br&gt;&#xA;रावणिस्त्वथ सङ्क्रुद्धो बलैः परिवृतः स्वकैः।&lt;br&gt;&#xA;अभ्यधावत देवांस्तान्मुमोच च महास्वनम् ॥ 7.28.22 ॥&lt;br&gt;&#xA;दृष्ट्वा प्रणाशं पुत्रस्य दैवतेषु च विद्रुतम्।&lt;br&gt;&#xA;मातलिं चाह देवेशो रथः समुपनीयताम् ॥ 7.28.23 ॥&lt;br&gt;&#xA;स तु दिव्यो महाभीमः सज्ज एव महारथः।&lt;br&gt;&#xA;उपस्थितो मातलिना वाह्यमानो महाजवः ॥ 7.28.24 ॥&lt;br&gt;&#xA;ततो मेघा रथे तस्मिंस्तडित्त्वन्तो महाबलाः।&lt;br&gt;&#xA;अग्रतो वायुचपला नेदुः परमनिःस्वनाः ॥ 7.28.25 ॥&lt;br&gt;&#xA;नानावाद्यानि वाद्यन्त गन्धर्वाश्च समाहिताः।&lt;br&gt;&#xA;ननृतुश्चाप्सरःसङ्घा निर्याते त्रिदशेश्वरे ॥ 7.28.26 ॥&lt;br&gt;&#xA;रुद्रैर्वसुभिरादित्यैस्साध्यैश्च समरुद्गणैः।&lt;br&gt;&#xA;वृतो नानाप्रहरणैर्निर्ययौ त्रिदशाधिपः ॥ 7.28.27 ॥&lt;br&gt;&#xA;निर्गच्छतस्तु शक्रस्य परुषं पवनो ववौ।&lt;br&gt;&#xA;भास्करो निष्प्रभश्चासीन्महोल्काश्च प्रपेदिरे ॥ 7.28.28 ॥&lt;br&gt;&#xA;एतस्मिन्नन्तरे शूरो दशग्रीवः प्रतापवान्।&lt;br&gt;&#xA;आरुरोह रथं दिव्यं निर्मितं विश्वकर्मणा ॥ 7.28.29 ॥&lt;br&gt;&#xA;पन्नगैः सुमहाकार्यैर्वेष्टितं रोमहर्षणैः।&lt;br&gt;&#xA;तेषां निःश्वासवातेन प्रदीप्तमिव संयुगे ॥ 7.28.30 ॥&lt;br&gt;&#xA;दैत्यैर्निशाचरैश्चैव स रथः परिवारितः।&lt;br&gt;&#xA;समराभिमुखो दैत्यो महेन्द्रं सोऽभ्यवर्तत ॥ 7.28.31 ॥&lt;br&gt;&#xA;पुत्रं तं वारयित्वा तु स्वयमेव व्यवस्थितः।&lt;br&gt;&#xA;सोऽपि युद्धाद्विनिष्क्रम्य रावणिः समुपाविशत् ॥ 7.28.32 ॥&lt;br&gt;&#xA;ततो युद्धं प्रवृत्तं तु सुराणां राक्षसैः सह।&lt;br&gt;&#xA;शस्त्राणि वर्षतां घोरं मेघानामिव संयुगे ॥ 7.28.33 ॥&lt;br&gt;&#xA;कुम्भकर्णस्तु दुष्टात्मा नानाप्रहरणोद्यतः।&lt;br&gt;&#xA;नाज्ञायत तदा युद्धे सह केनाप्ययुध्यत ॥ 7.28.34 ॥&lt;br&gt;&#xA;दन्तैः भुजाभ्यां पद्मां च शक्तितोमरसायकैः।&lt;br&gt;&#xA;येन केनैव संरब्धस्ताडयामास वै सुरान् ॥ 7.28.35 ॥&lt;br&gt;&#xA;ततो रुद्रैर्महाघोरैः सङ्गम्याथ निशाचरः।&lt;br&gt;&#xA;प्रयुद्धस्तैश्च सङ्ग्रामे क्षतः शस्त्रैर्निरन्तरम् ॥ 7.28.36 ॥&lt;br&gt;&#xA;बभौ शस्त्राचिततनुः कुम्भकर्णः क्षरन्नसृक्।&lt;br&gt;&#xA;विद्युत्स्तनितनिर्घोषो धारवानिव तोयदः ॥ 7.28.37 ॥&lt;br&gt;&#xA;ततस्तद्राक्षसं सैन्यं प्रयुद्धं समरुद्गणैः।&lt;br&gt;&#xA;रणे विद्रावितं सर्वं नानाप्रहरणैः शितैः ॥ 7.28.38 ॥&lt;br&gt;&#xA;केचिद्विनिहताः कृत्ताश्चेष्टन्ति स्म महीतले।&lt;br&gt;&#xA;वाहनेष्ववसक्ताश्च स्थिता एवापरे रणे ॥ 7.28.39 ॥&lt;br&gt;&#xA;रथान्नागान्खरानुष्ट्रान्पन्नगांस्तुरगान् रणे।&lt;br&gt;&#xA;शिंशुमारान्वराहांश्च पिशाचवदनान्तथा ॥ 7.28.40 ॥&lt;br&gt;&#xA;तान्समालिङ्ग्य बाहुभ्यां विष्टब्धाः केचिदुच्छ्रुताः।&lt;br&gt;&#xA;देवैस्तु शस्त्रसम्भिन्ना मम्रिरे च निशाचराः ॥ 7.28.41 ॥&lt;br&gt;&#xA;चित्रकर्म इवाभाति स तेषां रणसम्प्लवः।&lt;br&gt;&#xA;निहतानां प्रमत्तानां राक्षसानां महीतले ॥ 7.28.42 ॥&lt;br&gt;&#xA;शोणितोदकनिष्पन्दकङ्कगृध्रसमाकुला।&lt;br&gt;&#xA;प्रवृत्ता संयुगमुखे शस्त्रग्राहवती नदी ॥ 7.28.43 ॥&lt;br&gt;&#xA;एतस्मिन्नन्तरे क्रुद्धो दशग्रीवः प्रतापवान्।&lt;br&gt;&#xA;निरीक्ष्य तद्बलं कृत्स्नं दैवतैर्विनिपातितम् ॥ 7.28.44 ॥&lt;br&gt;&#xA;स तं प्रति विगाह्याशु प्रवृद्धं सैन्यसागरम्।&lt;br&gt;&#xA;त्रिदशान्समरे निघ्नञ्छक्रमेवाभ्यवर्तत ॥ 7.28.45 ॥&lt;br&gt;&#xA;आगाच्छक्रो महच्चापं विस्फार्य सुमहास्वनम्।&lt;br&gt;&#xA;यस्य विस्फारघोषेण स्तनन्ति स्म दिशो दश ॥ 7.28.46 ॥&lt;br&gt;&#xA;तद्विकृष्य महच्चापमिन्द्रो रावणमूर्धनि।&lt;br&gt;&#xA;निपातयामास शरान्पावकादित्यवर्चसः ॥ 7.28.47 ॥&lt;br&gt;&#xA;तथैव च महाबाहुर्दशग्रीवो व्यवस्थितः।&lt;br&gt;&#xA;शक्रं कार्मुकविभ्रष्टैः शरवर्षैरवाकिरत् ॥ 7.28.48 ॥&lt;br&gt;&#xA;प्रयुध्यतोरथ तयोर्बाणवर्षैः समन्ततः।&lt;br&gt;&#xA;न ज्ञायते तदा किञ्चित्सर्वं हि तमसा वृतम् ॥ 7.28.49 ॥&lt;/p&gt;</description>
    </item>
    <item>
      <title>०२९ इन्द्र-पराजयः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/029_indra-parAjayaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/029_indra-parAjayaH/</guid>
      <description>&lt;p&gt;ततस्तमसि सञ्जाते सर्वे ते देवराक्षसाः।&lt;br&gt;&#xA;अयुद्ध्यन्त बलोन्मत्ताः सूदयन्तः परस्परम् ॥ 7.29.1 ॥&lt;br&gt;&#xA;ततस्तु देवसैन्येन राक्षसानां बृहद्बलम्।&lt;br&gt;&#xA;दशांशं स्थापितं युद्धे शेषं नीतं यमक्षयम् ॥ 7.29.2 ॥&lt;br&gt;&#xA;तस्मिंस्तु तामसे युद्धे सर्वे ते देवराक्षसाः।&lt;br&gt;&#xA;अन्योन्यं नाभ्यजानन्त युध्यमानाः परस्परम् ॥ 7.29.3 ॥&lt;br&gt;&#xA;इन्द्रश्च रावणश्चैव रावणिश्च महाबलः।&lt;br&gt;&#xA;तस्मिंस्तमोजालवृते मोहमीयुर्न ते त्रयः ॥ 7.29.4 ॥&lt;br&gt;&#xA;स तु दृष्ट्वा बलं सर्वं रावणो निहतं क्षणात्।&lt;br&gt;&#xA;क्रोधमभ्यगमत्तीव्रं महानादं च मुक्तवान् ॥ 7.29.5 ॥&lt;br&gt;&#xA;क्रोधात्सूतं च दुर्धर्षः स्यन्दनस्थमुवाच ह।&lt;br&gt;&#xA;परसैन्यस्य मध्येन यावदन्तो नयस्व माम् ॥ 7.29.6 ॥&lt;br&gt;&#xA;अद्यैतान् त्रिदशान्सर्वान्विक्रमैः समरे स्वयम्।&lt;br&gt;&#xA;नानाशस्त्रैर्महाघोरैर्नयामि यमसादनम् ॥ 7.29.7 ॥&lt;br&gt;&#xA;त्रिदशान्विनिहत्याथ स्वयं स्थास्याम्यथोपरि।&lt;br&gt;&#xA;विषादो न च कर्तव्यः शीघ्रं वाहय मे रथम् ॥ 7.29.8 ॥&lt;br&gt;&#xA;द्विः खलु त्वां ब्रवीम्यद्य यावदन्तो नयस्व माम् ॥ 7.29.9 ॥&lt;br&gt;&#xA;अयं स नन्दनोद्देशो यत्र वर्तामहे वयम्।&lt;br&gt;&#xA;नय मामद्य तत्र त्वमुदयो यत्र पर्वतः ॥ 7.29.10 ॥&lt;br&gt;&#xA;तस्य तद्वचनं श्रुत्वा तुरगान्स मनोजवान्।&lt;br&gt;&#xA;आदिदेशाथ शत्रणां मध्येनैव च सारथिः ॥ 7.29.11 ॥&lt;br&gt;&#xA;तस्य तं निश्चयं ज्ञात्वा शक्रो देवेश्वरस्तदा।&lt;br&gt;&#xA;रथस्थः समरस्थस्तान्देवान्वाक्यमथाब्रवीत् ॥ 7.29.12 ॥&lt;br&gt;&#xA;सुराः शृणुत मद्वाक्यं यत्तावन्मम रोचते।&lt;br&gt;&#xA;जीवन्नेव दशग्रीवः साधु रक्षो निगृह्यताम् ॥ 7.29.13 ॥&lt;br&gt;&#xA;एष ह्यतिबलः सैन्यै रथेन पवनौजसा।&lt;br&gt;&#xA;गमिष्यति प्रवृद्धोर्मिः समुद्र इव पर्वणि ॥ 7.29.14 ॥&lt;br&gt;&#xA;नह्येष हन्तुं शक्योऽद्य वरदानात्सुनिर्भयः।&lt;br&gt;&#xA;तद्ग्रहीष्यामहे रक्षो यत्ता भवत संयुगे ॥ 7.29.15 ॥&lt;br&gt;&#xA;यथा बलौ निरुद्धे च त्रैलोक्यं भुज्यते मया।&lt;br&gt;&#xA;एवमेतस्य पापस्य निरोधो मम रोचते ॥ 7.29.16 ॥&lt;br&gt;&#xA;ततोऽन्यं देशमास्थाय शक्रः सन्त्यज्य रावणम्।&lt;br&gt;&#xA;अयुध्यत महाराज राक्षसांस्त्रासयन्रणे ॥ 7.29.17 ॥&lt;br&gt;&#xA;उत्तरेण दशग्रीवः प्रविवेशानिवर्तकः।&lt;br&gt;&#xA;दक्षिणेन तु पार्श्वेन प्रविवेश शतक्रतुः ॥ 7.29.18 ॥&lt;br&gt;&#xA;ततः स योजनशतं प्रविष्टो राक्षसाधिपः।&lt;br&gt;&#xA;देवतानां बलं सर्वं शरवर्षैरवाकिरत् ॥ 7.29.19 ॥&lt;br&gt;&#xA;ततः शक्रो निरीक्ष्याथ प्रनष्टं तु स्वकं बलम्।&lt;br&gt;&#xA;न्यवर्तयदसम्भ्रान्तः समावृत्य दशाननम् ॥ 7.29.20 ॥&lt;br&gt;&#xA;एतस्मिन्नन्तरे नादो मुक्तो दानवराक्षसैः।&lt;br&gt;&#xA;हा हताः स्म इति ग्रस्तं दृष्ट्वा शक्रेण रावणम् ॥ 7.29.21 ॥&lt;br&gt;&#xA;ततो रथं समास्थाय रावणिः क्रोधमूर्च्छितः।&lt;br&gt;&#xA;तत्सैन्यमतिसङ्क्रुद्धः प्रविवेश सुदारुणम् ॥ 7.29.22 ॥&lt;br&gt;&#xA;तां प्रविश्य महामायां प्राप्तां गोपतिना पुरा।&lt;br&gt;&#xA;प्रविवेश सुसंरब्धस्तत्सैन्यं समभिद्रवत् ॥ 7.29.23 ॥&lt;br&gt;&#xA;स सर्वा देवतास्त्यक्त्वा शक्रमेवाभ्यधावत।&lt;br&gt;&#xA;महेन्द्रश्च महातेजा नापश्यच्च सुतं रिपोः ॥ 7.29.24 ॥&lt;br&gt;&#xA;विमुक्तकवचस्तत्र वध्यमानोऽपि रावणिः।&lt;br&gt;&#xA;त्रिदशैः सुमहावीर्यैर्न चकार च किञ्चन ॥ 7.29.25 ॥&lt;br&gt;&#xA;स मातलिं समायान्तं ताडयित्वा शरोत्तमैः।&lt;br&gt;&#xA;महेन्द्रं बाणवर्षेण भूय एवाभ्यवाकिरत् ॥ 7.29.26 ॥&lt;br&gt;&#xA;ततस्त्यक्त्वा रथं शक्रो विससर्ज च सारथिम्।&lt;br&gt;&#xA;ऐरावतं समारुह्य मृगयामास रावणिम् ॥ 7.29.27 ॥&lt;br&gt;&#xA;स तत्र मायाबलवानदृश्योऽथान्तरिक्षगः।&lt;br&gt;&#xA;इन्द्रं मायापरिक्षिप्तं कृत्वा स प्राद्रवच्छरैः ॥ 7.29.28 ॥&lt;br&gt;&#xA;स तं यदा परिश्रान्तमिन्द्रं जज्ञेऽथ रावणिः।&lt;br&gt;&#xA;तदैनं मायया बद्ध्वा स्वसैन्यमभितोऽनयत् ॥ 7.29.29 ॥&lt;br&gt;&#xA;तं तु दृष्ट्वा बलात्तेन नीयमानं महारणात्।&lt;br&gt;&#xA;महेन्द्रममराः सर्वे किं नु स्यादित्यचिन्तयन् ॥ 7.29.30 ॥&lt;br&gt;&#xA;दृश्यते न स मायावी शक्रजित्समितिञ्जयः।&lt;br&gt;&#xA;विद्यावानपि येनेन्द्रो मायया नीयते बलात् ॥ 7.29.31 ॥&lt;br&gt;&#xA;एतस्मिन्नन्तरे क्रुद्धाः सर्वे सुरगणास्तदा।&lt;br&gt;&#xA;रावणं विमुखीकृत्य शरवर्षैरवाकिरन् ॥ 7.29.32 ॥&lt;br&gt;&#xA;रावणस्तु समासाद्य आदित्यांश्च वसूंस्तदा।&lt;br&gt;&#xA;न शशाक स सङ्ग्रामे योद्धुं शत्रुभिरर्दितः ॥ 7.29.33 ॥&lt;br&gt;&#xA;स तं दृष्ट्वा परिम्लानं प्रहारैर्जर्जरीकृतम्।&lt;br&gt;&#xA;रावणिः पितरं युद्धे दर्शनस्थोऽब्रवीदिदम् ॥ 7.29.34 ॥&lt;br&gt;&#xA;आगच्छ तात गच्छामो रणकर्म निवर्तताम्।&lt;br&gt;&#xA;जितं नो विदितं तेऽस्तु स्वस्थो भव गतज्वरः ॥ 7.29.35 ॥&lt;br&gt;&#xA;अयं हि सुरसैन्यस्य त्रैलोक्यस्य च यः प्रभुः।&lt;br&gt;&#xA;स गृहीतो दैवबलाद्भग्नदर्पाः सुराः कृताः ॥ 7.29.36 ॥&lt;br&gt;&#xA;यथेष्टं भुङ्क्ष्व लोकांस्त्रीन्निगृह्यारातिमोजसा।&lt;br&gt;&#xA;वृथा किं ते श्रमेणेह युद्धमद्य तु निष्फलम् ॥ 7.29.37 ॥&lt;br&gt;&#xA;ततस्ते दैवतगणा निवृत्ता रणकर्मणः।&lt;br&gt;&#xA;तच्छ्रुत्वा रावणेर्वाक्यं स्वस्थचेताः बभूव ह ॥ 7.29.38 ॥&lt;br&gt;&#xA;अथ स रणविगतज्वरः प्रभुर्विजयमवाप्य निशाचराधिपः।&lt;br&gt;&#xA;स्वभवनमभितो जगाम हृष्टः स्वसुतमवाप्य च वाक्यमब्रवीत् ॥ 7.29.39 ॥&lt;br&gt;&#xA;अतिबलसदृशैः पराक्रमैस्तैर्मम कुलमानविवर्धनं कृतम्।&lt;br&gt;&#xA;यदयमतुल्यबलस्त्वयाद्य वै त्रिदशपतिस्त्रिदशाश्च निर्जिताः ॥ 7.29.40 ॥&lt;br&gt;&#xA;नय रथमधिरोप्य वासवं नगरमितो व्रज सेनया वृतस्त्वम्।&lt;br&gt;&#xA;अहमपि तव गच्छतो द्रुतं सह सचिवैरनुयामि पृष्ठतः ॥ 7.29.41 ॥&lt;br&gt;&#xA;अथ स बलवृतः सवाहनस्त्रिदशपतिं परिगृह्य रावणिः।&lt;br&gt;&#xA;स्वभवनमभिगम्य वीर्यवान्कृतसमरान्विससर्ज राक्षसान् ॥ 7.29.42 ॥&lt;/p&gt;</description>
    </item>
    <item>
      <title>०३० इन्द्र-मोचनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/030_indra-mochanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/02_paulastya-prakramaH/06_indra-jayaH/030_indra-mochanam/</guid>
      <description>&lt;p&gt;जिते महेन्द्रेऽतिबले रावणस्य सुतेन वै।&lt;br&gt;&#xA;प्रजापतिं पुरस्कृत्य ययुर्लङ्कां सुरास्तदा ॥ 7.30.1 ॥&lt;br&gt;&#xA;तत्र रावणमासाद्य पुत्रभ्रातृभिरावृतम्।&lt;br&gt;&#xA;अब्रवीद्गगने तिष्ठन्सामपूर्वं प्रजापतिः ॥ 7.30.2 ॥&lt;br&gt;&#xA;वत्स रावण तुष्टोऽस्मि पुत्रस्य तव संयुगे।&lt;br&gt;&#xA;अहोऽस्य विक्रमौदार्यं तव तुल्योऽधिकोऽपि वा ॥ 7.30.3 ॥&lt;br&gt;&#xA;जितं हि भवता सर्वं त्रैलोक्यं स्वेन तेजसा।&lt;br&gt;&#xA;कृता प्रतिज्ञा सफला प्रीतोऽस्मि स्वसुतेन वै ॥ 7.30.4 ॥&lt;br&gt;&#xA;अयं च पुत्रोऽतिबलस्तव रावण वीर्यवान्।&lt;br&gt;&#xA;जगतीन्द्रजिदित्येव परिख्यातो भविष्यति ॥ 7.30.5 ॥&lt;br&gt;&#xA;बलवान्दुर्जयश्चैव भविष्यत्येव राक्षसः।&lt;br&gt;&#xA;यं समाश्रित्य ते राजन्स्थापितास्त्रिदशा वशे ॥ 7.30.6 ॥&lt;br&gt;&#xA;तन्मुच्यतां महाबाहो महेन्द्रः पाकशासनः।&lt;br&gt;&#xA;किञ्चास्य मोक्षणार्थाय प्रयच्छन्तु दिवौकसः ॥ 7.30.7 ॥&lt;br&gt;&#xA;अथाब्रवीन्महातेजा इन्द्रजित्समितिञ्जयः।&lt;br&gt;&#xA;अमरत्वमहं देव वृणे यद्येष मुच्यते ॥ 7.30.8 ॥&lt;br&gt;&#xA;चतुष्पदां खेचराणामन्येषां वा महौजसाम्।&lt;br&gt;&#xA;वृक्षगुल्मक्षुपलतातृणोपलमहीभृताम् ॥ 7.30.9 ॥&lt;br&gt;&#xA;सर्वेऽपि जन्तवोऽन्योन्यं भेतव्ये सति बिभ्यति।&lt;br&gt;&#xA;अतोऽत्र लोके सर्वेषां सर्वस्माच्च भवेद्भयम् ॥ 7.30.10 ॥&lt;br&gt;&#xA;नास्ति सर्वामरत्वं हि कस्यचित्प्राणिनो भुवि।&lt;br&gt;&#xA;चतुष्पदः पक्षिणश्च भूतानां वा महौजसाम् ॥ 7.30.11 ॥&lt;br&gt;&#xA;श्रुत्वा पितामहेनोक्तमिन्द्रजित्प्रभुणाव्ययम् ॥ 7.30.12 ॥&lt;br&gt;&#xA;अथाब्रवीत्स तत्रस्थं मेघनादो महाबलः।&lt;br&gt;&#xA;श्रूयतां वा भवेत्सिद्धिः शतक्रतुविमोक्षणे ॥ 7.30.13 ॥&lt;br&gt;&#xA;ममेष्टं नित्यशो हर्व्यैर्मन्त्रैः सम्पूज्य पावकम्।&lt;br&gt;&#xA;सङ्ग्राममवतर्त्तुं च शत्रुनिर्जयकाङ्क्षिणः ॥ 7.30.14 ॥&lt;br&gt;&#xA;अश्वयुक्तो रथो मह्यमुत्तिष्ठेत्तु विभावसोः।&lt;br&gt;&#xA;तत्स्थस्यामरता स्यान्मे एष मे निश्चयो वरः ॥ 7.30.15 ॥&lt;br&gt;&#xA;तस्मिन्यद्यसमाप्ते च जप्यहोमे विभावसौ।&lt;br&gt;&#xA;युध्येयं देव सङ्ग्रामे तदा मे स्याद्विनाशनम् ॥ 7.30.16 ॥&lt;br&gt;&#xA;सर्वो हि तपसा देव वृणोत्यमरतां पुमान्।&lt;br&gt;&#xA;विक्रमेण मया त्वेतदमरत्वं प्रवर्तितम् ॥ 7.30.17 ॥&lt;br&gt;&#xA;एवमस्त्विति तं चाह वाक्यं देवः पितामहः।&lt;br&gt;&#xA;मुक्तश्चेन्द्रजिता शक्रो गताश्च त्रिदिवं सुराः ॥ 7.30.18 ॥&lt;br&gt;&#xA;एतस्मिन्नन्तरे राम दीनो भ्रष्टाम्बरद्युतिः।&lt;br&gt;&#xA;इन्द्रश्चिन्तापरीतात्मा ध्यानतत्परतां गतः ॥ 7.30.19 ॥&lt;br&gt;&#xA;तं तु दृष्ट्वा तथाभूतं प्राह देवः प्रजापतिः।&lt;br&gt;&#xA;शतक्रतो किमु पुरा करोति स्म सुदुष्कृतम् ॥ 7.30.20 ॥&lt;br&gt;&#xA;अमरेन्द्र मया बह्व्यः प्रजाः सृष्टास्तथा प्रभो।&lt;br&gt;&#xA;एकवर्णाः समाभाषा एकरूपाश्च सर्वशः ॥ 7.30.21 ॥&lt;br&gt;&#xA;तासां नास्ति विशेषो हि दर्शने लक्षणेऽपि वा।&lt;br&gt;&#xA;ततोऽहमेकाग्रमनास्ताः प्रजाः परिचिन्तयम् ॥ 7.30.22 ॥&lt;br&gt;&#xA;सोऽहं तासां विशेषार्थं स्त्रियमेकां विनिर्ममे।&lt;br&gt;&#xA;यद्यत्प्रजानां प्रत्यङ्गं विशिष्टं तत्तदुद्धृतम् ॥ 7.30.23 ॥&lt;br&gt;&#xA;ततो मया रूपगुणैरहल्या स्त्री विनिर्मिता।&lt;br&gt;&#xA;हलं नामेह वैरूपं हल्यं तत्प्रभवं भवेत् ॥ 7.30.24 ॥&lt;br&gt;&#xA;यस्मान्न विद्यते हल्यं तेनाहल्येति विश्रुता।&lt;br&gt;&#xA;अहल्येति मया शक्र तस्या नाम प्रवर्तितम् ॥ 7.30.25 ॥&lt;br&gt;&#xA;निर्मितायां च देवेन्द्र तस्यां नार्यां सुरर्षभ।&lt;br&gt;&#xA;भविष्यतीति कस्यैषा मम चिन्ता ततोऽभवत् ॥ 7.30.26 ॥&lt;br&gt;&#xA;त्वं तु शक्र तदा नारीं जानीषे मनसा प्रभो।&lt;br&gt;&#xA;स्थानाधिकतया पत्नी ममैषेति पुरन्दर ॥ 7.30.27 ॥&lt;br&gt;&#xA;सा मया न्यासभूता तु गौतमस्य महात्मनः।&lt;br&gt;&#xA;न्यस्ता बहूनि वर्षाणि तेन निर्यातिता च ह ॥ 7.30.28 ॥&lt;br&gt;&#xA;ततस्तस्य परिज्ञाय महास्थैर्यं महामुनेः।&lt;br&gt;&#xA;ज्ञात्वा तपसि सिद्धिं च पत्न्यर्थं स्पर्शिता तदा ॥ 7.30.29 ॥&lt;br&gt;&#xA;सङ्क्रुद्धस्त्वं हि धर्मात्मन् गत्वा तस्याश्रमं मुनेः।&lt;br&gt;&#xA;दृष्टवांश्च तदा तां स्त्रीं दीप्तामग्निशिखामिव ॥ 7.30.30 ॥&lt;br&gt;&#xA;सा त्वया धर्षिता शक्र कामार्तेन समन्युना।&lt;br&gt;&#xA;दृष्टस्त्वं च तदा तेन ह्याश्रमे परमर्षिणा ॥ 7.30.31 ॥&lt;br&gt;&#xA;ततः क्रुद्धेन तेनाऽसि शप्तः परमतेजसा।&lt;br&gt;&#xA;गतोऽसि येन देवेन्द्र दशाभागविपर्ययम् ॥ 7.30.32 ॥&lt;br&gt;&#xA;यस्मान्मे धर्षिता पत्नी त्वया वासव निर्भयम्।&lt;br&gt;&#xA;तस्मात्त्वं समरे राजञ्छत्रुहस्तं गमिष्यसि ॥ 7.30.33 ॥&lt;br&gt;&#xA;अयं तु भावो दुर्बुद्धे यस्त्वयेह प्रवर्तितः।&lt;br&gt;&#xA;मानुषेष्वपि लोकेषु भविष्यति न संशयः ॥ 7.30.34 ॥&lt;br&gt;&#xA;तत्रार्धं तस्य यः कर्ता त्वय्यर्धं निपतिष्यति।&lt;br&gt;&#xA;न च ते स्थावरं स्थानं भविष्यति न संशयः ॥ 7.30.35 ॥&lt;br&gt;&#xA;यश्च यश्च सुरेन्द्रः स्याद्ध्रुवः स न भविष्यति।&lt;br&gt;&#xA;एष शापो मया मुक्त इत्यसौ त्वां तदाऽब्रवीत् ॥ 7.30.36 ॥&lt;br&gt;&#xA;तां तु भार्यां स निर्भर्त्स्य सोऽब्रवीत्सुमहातपाः।&lt;br&gt;&#xA;दुर्विनीते विनिध्वंस ममाश्रमसमीपतः ॥ 7.30.37 ॥&lt;br&gt;&#xA;रूपयौवनसम्पन्ना यस्मात्त्वमनवस्थिता।&lt;br&gt;&#xA;तस्माद्रूपवती लोके न त्वमेका भविष्यति ॥ 7.30.38 ॥&lt;br&gt;&#xA;रूपं च ते प्रजाः सर्वा गमिष्यन्ति न संशयः।&lt;br&gt;&#xA;यत्तदेकं समाश्रित्य विभ्रमोऽयमुपस्थितः ॥ 7.30.39 ॥&lt;br&gt;&#xA;तदाप्रभृति भूयिष्ठं प्रजा रूपसमन्विताः।&lt;br&gt;&#xA;सा तं प्रसादयामास महर्षिं गौतमं तदा ॥ 7.30.40 ॥&lt;br&gt;&#xA;अज्ञानाद्धर्षिता विप्र त्वद्रूपेण दिवौकसा।&lt;br&gt;&#xA;न कामकाराद्विप्रर्षे प्रसादं कर्तुमर्हसि ॥ 7.30.41 ॥&lt;br&gt;&#xA;अहल्यया त्वेवमुक्तः प्रत्युवाच स गौतमः।&lt;br&gt;&#xA;उत्पत्स्यति महातेजा इक्ष्वाकूणां महारथः ॥ 7.30.42 ॥&lt;br&gt;&#xA;ब्राह्मणार्थे महाबाहुर्विष्णुर्मानुषविग्रहः।&lt;br&gt;&#xA;तं द्रक्ष्यसि यदा भद्रे ततः पूता भविष्यसि ॥ 7.30.43 ॥&lt;br&gt;&#xA;स हि पावयितुं शक्तस्त्वया यद्दुष्कृतं कृतम्।&lt;br&gt;&#xA;तस्यातिथ्यं च कृत्वा वै मत्समीपं गमिष्यसि ॥ 7.30.44 ॥&lt;br&gt;&#xA;वत्स्यसि त्वं मया सार्धं तदा हि वरवर्णिनि।&lt;br&gt;&#xA;एवमुक्त्वा स विप्रर्षिराजगाम स्वमाश्रमम् ॥ 7.30.45 ॥&lt;br&gt;&#xA;तपश्चाचार सुमहत्सा पत्नी ब्रह्मवादिनः।&lt;br&gt;&#xA;शापोत्सर्गाद्धि तस्येदं मुनेः सर्वमुपस्थितम् ॥ 7.30.46 ॥&lt;br&gt;&#xA;तत्स्मर त्वं महाबाहो दुष्कृतं यत्त्वया कृतम्।&lt;br&gt;&#xA;तेन त्वं ग्रहणं शत्रोर्यातो नान्येन वासव ॥ 7.30.47 ॥&lt;br&gt;&#xA;शीघ्रं वै यज यज्ञं त्वं वैष्णवं सुसमाहितः।&lt;br&gt;&#xA;पावितस्तेन यज्ञेन यास्यसे त्रिदिवं ततः ॥ 7.30.48 ॥&lt;br&gt;&#xA;पुत्रश्च तव देवेन्द्र न विनष्टो महारणे।&lt;br&gt;&#xA;नीतः सन्निहितश्चैव आर्यकेण महोदधौ ॥ 7.30.49 ॥&lt;br&gt;&#xA;एतच्छ्रुत्वा महेन्द्रस्तु यज्ञमिष्ट्वा च वैष्णवम्।&lt;br&gt;&#xA;पुनस्त्रिदिवमाक्रामदन्वशासच्च देवराट् ॥ 7.30.50 ॥&lt;br&gt;&#xA;एतदिन्द्रजितो नाम बलं यत्कीर्तितं मया।&lt;br&gt;&#xA;निर्जितस्तेन देवेन्द्रः प्राणिनोऽन्ये तु किं पुनः ॥ 7.30.51 ॥&lt;br&gt;&#xA;आश्चर्यमिति रामश्च लक्ष्मणश्चाब्रवीत्तदा।&lt;br&gt;&#xA;अगस्त्यवचनं श्रुत्वा वानरा राक्षसास्तदा ॥ 7.30.52 ॥&lt;br&gt;&#xA;विभीषणस्तु रामस्य पार्श्वस्थो वाक्यमब्रवीत्।&lt;br&gt;&#xA;आश्चर्यं स्मारितोऽस्म्यद्य यत्तद्दृष्टं पुरातनम् ॥ 7.30.53 ॥&lt;br&gt;&#xA;अगस्त्यं त्वब्रवीद्रामः सत्यमेतच्छ्रुतं च मे ॥ 7.30.54 ॥&lt;br&gt;&#xA;एवं राम समुद्भूतो रावणो लोककण्टकः।&lt;br&gt;&#xA;सपुत्रो येन सङ्ग्रामे जितः शक्रः सुरेश्वरः ॥ 7.30.55 ॥&lt;/p&gt;</description>
    </item>
  </channel>
</rss>
