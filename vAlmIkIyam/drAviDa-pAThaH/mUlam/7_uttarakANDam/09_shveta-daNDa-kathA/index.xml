<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०९ श्वेत-दण्ड-कथा on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/</link>
    <description>Recent content in &#43;०९ श्वेत-दण्ड-कथा on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/index.xml" rel="self" type="application/rss+xml" />
    <item>
      <title>०७७ उपक्रमः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/077_upakramaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/077_upakramaH/</guid>
      <description>&lt;p&gt;पुरा त्रेतायुगे राम बभूव बहुविस्तरम्।&lt;br&gt;&#xA;समन्ताद्योजनशतं विमृगं पक्षिवर्जितम् ॥ 7.77.1 ॥&lt;br&gt;&#xA;तस्मिन्निर्मानुषेऽरण्ये कुर्वाणस्तप उत्तमम्।&lt;br&gt;&#xA;अहमाक्रमितुं सौम्य तदरण्यमुपागमम् ॥ 7.77.2 ॥&lt;br&gt;&#xA;तस्य रूपमरण्यस्य निर्देष्टुं न शशाक ह।&lt;br&gt;&#xA;फलमूलैः सुखास्वादैर्बहुरूपैश्च पादपैः ॥ 7.77.3 ॥&lt;br&gt;&#xA;तस्यारण्यस्य मध्ये तु सरो योजनमायतम्।&lt;br&gt;&#xA;हंसकारण्डवाकीर्णं चक्रवाकोपशोभितम् ॥ 7.77.4 ॥&lt;br&gt;&#xA;पद्मोत्पलसमाकीर्णं समतिक्रान्तशैवलम्।&lt;br&gt;&#xA;तदाश्चर्यमिवात्यर्थं सुखास्वादमनुत्तमम् ॥ 7.77.5 ॥&lt;br&gt;&#xA;अरजस्कं तथाऽक्षोभ्यं श्रीमत्पक्षिगणायुतम्।&lt;br&gt;&#xA;समीपे तस्य सरसो महदद्भुतमाश्रमम् ॥ 7.77.6 ॥&lt;br&gt;&#xA;पुराणं पुण्यमत्यर्थं तपस्विजनवर्जितम्।&lt;br&gt;&#xA;तत्राहमवसं रात्रिं नैदाघीं पुरुषर्षभ ॥ 7.77.7 ॥&lt;br&gt;&#xA;प्रभाते काल्यमुत्थाय सरस्तदुपचक्रमे।&lt;br&gt;&#xA;अथापश्यं शवं तत्र सुपुष्टमजरं क्वचित् ॥ 7.77.8 ॥&lt;br&gt;&#xA;पङ्किभेदेन पुष्टाङ्गं समाश्रितसरोवरम्।&lt;br&gt;&#xA;तिष्ठन्तं परया लक्ष्म्या तस्मिंस्तोयाशये नृप ॥ 7.77.9 ॥&lt;br&gt;&#xA;तमर्थं चिन्तयानोऽहं मुहूर्तं तत्र राघव।&lt;br&gt;&#xA;उषितोऽस्मि सरस्तीरे किन्न्विदं स्यादिति प्रभो ॥ 7.77.10 ॥&lt;br&gt;&#xA;अथापश्यं मुहूर्तेन दिव्यमद्भुतदर्शनम्।&lt;br&gt;&#xA;विमानं परमोदारं हंसयुक्तं मनोजवम् ॥ 7.77.11 ॥&lt;br&gt;&#xA;अत्यर्थं स्वर्गिणं त विमाने रघुनन्दन।&lt;br&gt;&#xA;उपास्तेऽप्सरसां वीर सहस्रं दिव्यभूषणम् ॥ 7.77.12 ॥&lt;br&gt;&#xA;गायन्ति दिव्यगेयानि वादयन्ति तथाऽपराः।&lt;br&gt;&#xA;क्ष्वेलयन्ति तथा चान्या नृत्यन्ति च तथाऽपराः ॥ 7.77.13 ॥&lt;br&gt;&#xA;अपराश्चन्द्ररश्म्याभैर्हेमदण्डैश्च चामरैः।&lt;br&gt;&#xA;दोधूयुर्वदनं तस्य पुण्डरीकनिभेक्षणम् ॥ 7.77.14 ॥&lt;br&gt;&#xA;पश्यतो मे तदा राम विमानादवरुह्य च।&lt;br&gt;&#xA;तं शवं भक्षयामास स स्वर्गी रघुनन्दन ॥ 7.77.15 ॥&lt;br&gt;&#xA;तथा भुक्त्वा यथाकामं मांसं बहु सुपीवरम्।&lt;br&gt;&#xA;अवतीर्य सरः स्वर्गी संस्प्रष्टुमुपचक्रमे ॥ 7.77.16 ॥&lt;br&gt;&#xA;उपस्पृश्य यथान्यायं स स्वर्गी रघुपुङ्गव।&lt;br&gt;&#xA;आरोढुमुपचक्राम विमानवरमुत्तमम् ॥ 7.77.17 ॥&lt;br&gt;&#xA;तमहं देवसङ्काशमारोहन्तमुदीक्ष्य वै।&lt;br&gt;&#xA;अथाहमब्रुवं वाक्यं स्वर्गिणं पुरुषर्षभ ॥ 7.77.18 ॥&lt;br&gt;&#xA;को भवान्देवसङ्काश आहारश्च विगर्हितः।&lt;br&gt;&#xA;त्वयेदं भुज्यते सौम्य किमर्थं वक्तुमर्हसि ॥ 7.77.19 ॥&lt;br&gt;&#xA;कस्य स्यादीदृशो भाव आहारो देवसम्मतः।&lt;br&gt;&#xA;आश्चर्यं वर्तते सौम्य श्रोतुमिच्छामि तत्त्वतः ॥ 7.77.20 ॥&lt;br&gt;&#xA;नाहमौपयिकं मन्ये तव भक्ष्यमिदं शवम् ॥ 7.77.21 ॥&lt;br&gt;&#xA;इत्येवमुक्तः स नरेन्द्र नाकी कौतूहलात्सूनृतया गिरा च।&lt;br&gt;&#xA;श्रुत्वा च वाक्यं मम सर्वमेतत्सर्वं तथा चाकथयन्ममेति ॥ 7.77.22 ॥&lt;/p&gt;</description>
    </item>
    <item>
      <title>०७८ आभरण-लाभः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/078_AbharaNa-lAbhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/078_AbharaNa-lAbhaH/</guid>
      <description>&lt;p&gt;श्रुत्वा तु भाषितं वाक्यं मम राम शुभाक्षरम्।&lt;br&gt;&#xA;प्राञ्जलिः प्रत्युवाचेदं स स्वर्गी रघुनन्दन ॥ 7.78.1 ॥&lt;br&gt;&#xA;शृणु ब्रह्मन्पुरा वृत्तं ममैतत्सुखदुःखयोः।&lt;br&gt;&#xA;अनतिक्रमणीयं हि यथा पृच्छसि मां द्विज ॥ 7.78.2 ॥&lt;br&gt;&#xA;पुरा वैदर्भको राजा पिता मम महायशाः।&lt;br&gt;&#xA;सुदेव इति विख्यातस्त्रिषु लोकेषु वीर्यवान् ॥ 7.78.3 ॥&lt;br&gt;&#xA;तस्य पुत्रद्वयं ब्रह्मन्द्वाभ्यां स्त्रीभ्यामजायत।&lt;br&gt;&#xA;अहं श्वेत इति ख्यातो यवीयान्सुरथोऽभवत् ॥ 7.78.4 ॥&lt;br&gt;&#xA;ततः पितरि स्वर्याते पौरा मामभ्यषेचयन्।&lt;br&gt;&#xA;तत्राहं कृतवान्राज्यं धर्म्यं च सुसमाहितः ॥ 7.78.5 ॥&lt;br&gt;&#xA;एवं वर्षसहस्राणि समतीतानि सुव्रत।&lt;br&gt;&#xA;राज्यं कारयतो ब्रह्मन्प्रजा धर्मेण रक्षतः ॥ 7.78.6 ॥&lt;br&gt;&#xA;सोऽहं निमित्ते कस्मिंश्चिद्विज्ञातायुर्द्विजोत्तम।&lt;br&gt;&#xA;कालधर्मं हृदि न्यस्य ततो वनमुपागमम् ॥ 7.78.7 ॥&lt;br&gt;&#xA;सोऽहं वनमिदं दुर्गं मृगपक्षिविवर्जितम्।&lt;br&gt;&#xA;तपश्चर्तुं प्रविष्टोऽस्मि समीपे सरसः शुभे ॥ 7.78.8 ॥&lt;br&gt;&#xA;भ्रातरं सुरथं राज्ये ह्यभिषिच्य महीपतिम्।&lt;br&gt;&#xA;इदं सरः समासाद्य तपस्तप्तं मया चिरम् ॥ 7.78.9 ॥&lt;br&gt;&#xA;सोऽहं वर्षसहस्राणि तपस्त्रीणि महावने।&lt;br&gt;&#xA;तप्त्वा सुदुष्करं प्राप्तो ब्रह्मलोकमनुत्तमम् ॥ 7.78.10 ॥&lt;br&gt;&#xA;बाधेते परमोदार ततोऽहं व्यथितेन्द्रियः।&lt;br&gt;&#xA;गत्वा त्रिभुवनश्रेष्ठं पितामहमुवाच ह ॥ 7.78.11 ॥&lt;br&gt;&#xA;भगवन्ब्रह्मलोकोऽयं क्षुत्पिपासाविवर्जितः।&lt;br&gt;&#xA;कस्यायं कर्मणः पाकः क्षुत्पिपासानुगो ह्यहम् ॥ 7.78.12 ॥&lt;br&gt;&#xA;आहारः कश्च मे देव तन्मे ब्रूहि पितामह ॥ 7.78.13 ॥&lt;br&gt;&#xA;पितामहस्तु मामाह तवाहारः सुदेवज।&lt;br&gt;&#xA;स्वादूनि स्वानि मांसानि तानि भक्षय नित्यशः ॥ 7.78.14 ॥&lt;br&gt;&#xA;स्वशरीरं त्वया पुष्टं कुर्वता तप उत्तमम्।&lt;br&gt;&#xA;अनुप्तं रोहते श्वेत न कदाचिन्महामते ॥ 7.78.15 ॥&lt;br&gt;&#xA;पुरा तु भिक्षमाणाय भिक्षा वै यतये नृप।&lt;br&gt;&#xA;न हि दत्ता त्वयेन्द्राभ यस्मादतिथयेऽपि वै ॥ 7.78.16 ॥&lt;br&gt;&#xA;दत्तं न तेऽस्ति सूक्ष्मोऽपि तप एव निषेवसे।&lt;br&gt;&#xA;तेन स्वर्गगतो वत्स बाध्यसे क्षुत्पिपासया ॥ 7.78.17 ॥&lt;br&gt;&#xA;स त्वं सुपुष्टमाहारैः स्वशरीरमनुत्तमम्।&lt;br&gt;&#xA;भक्षयित्वामृतरसं तेन तृप्तिर्भविष्यति ॥ 7.78.18 ॥&lt;br&gt;&#xA;यदा तु तद्वनं श्वेत अगस्त्यः सुमहानृषिः।&lt;br&gt;&#xA;आगमिष्यति दुर्धर्षस्तदा कृच्छ्राद्विमोक्ष्यते ॥ 7.78.19 ॥&lt;br&gt;&#xA;स हि तारयितुं सौम्य शक्तः सुरगणानपि।&lt;br&gt;&#xA;किं पुनस्त्वां महाबाहो क्षुत्पिपासावशं गतम् ॥ 7.78.20 ॥&lt;br&gt;&#xA;सोऽहं भगवतः श्रुत्वा देवदेवस्य निश्चयम्।&lt;br&gt;&#xA;आहारं गर्हितं स्वशरीरं द्विजोत्तम ॥ 7.78.21 ॥&lt;br&gt;&#xA;बहून्वर्षगणान्ब्रह्मन्भुज्यमानमिदं मया।&lt;br&gt;&#xA;क्षयं नाभ्येति ब्रह्मर्षे तृप्तिश्चापि ममोत्तमा ॥ 7.78.22 ॥&lt;br&gt;&#xA;तस्य मे कृच्छ्रभूतस्य कृच्छ्रादस्माद्विमोचय।&lt;br&gt;&#xA;अन्येषां न गतिर्ह्यत्र कुम्भयोनिमृते द्विजम् ॥ 7.78.23 ॥&lt;br&gt;&#xA;इदमाभरणं सौम्य तारणार्थं द्विजोत्तम।&lt;br&gt;&#xA;प्रतिगृह्णीष्व भद्रं ते प्रसादं कर्तुमर्हसि ॥ 7.78.24 ॥&lt;br&gt;&#xA;इदं तावत्सुवर्णं च धनं वस्त्राणि च द्विज।&lt;br&gt;&#xA;भक्ष्यं भोज्यं च ब्रह्मर्षे ददात्याभरणानि च ॥ 7.78.25 ॥&lt;br&gt;&#xA;सर्वान्कामान्प्रयच्छामि भोगांश्च मुनिपुङ्गव।&lt;br&gt;&#xA;तारणे भगवन्मह्यं प्रसादं कर्तुमर्हसि ॥ 7.78.26 ॥&lt;br&gt;&#xA;तस्याहं स्वर्गिणो वाक्यं श्रुत्वा दुःखसमन्वितम्।&lt;br&gt;&#xA;तारणायोपजग्राह तदाभरणमुत्तमम् ॥ 7.78.27 ॥&lt;br&gt;&#xA;मया प्रतिगृहीते तु तस्मिन्नाभरणे शुभे।&lt;br&gt;&#xA;मानुषः पूर्वको देहो राजर्षेर्विननाश ह ॥ 7.78.28 ॥&lt;br&gt;&#xA;प्रनष्टे तु शरीरेऽसौ राजर्षिः परया मुदा।&lt;br&gt;&#xA;तृप्तः प्रमुदितो राजा जगाम त्रिदिवं सुखम् ॥ 7.78.29 ॥&lt;br&gt;&#xA;तेनेदं शक्रतुल्येन दिव्यमाभरणं मम।&lt;br&gt;&#xA;तस्मिन्निमित्ते काकुत्स्थ दत्तमद्भुतदर्शनम् ॥ 7.78.30 ॥&lt;/p&gt;</description>
    </item>
    <item>
      <title>०७९ दण्ड-राज्यम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/079_daNDa-rAjyam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/079_daNDa-rAjyam/</guid>
      <description>&lt;p&gt;तदद्भुततमं वाक्यं श्रुत्वागस्त्यस्य राघवः।&lt;br&gt;&#xA;गौरवाद्विस्मयाच्चैव पुनः प्रष्टुं प्रचक्रमे ॥ 7.79.1 ॥&lt;br&gt;&#xA;भगवंस्तद्वनं घोरं तपस्तप्यति यत्र सः।&lt;br&gt;&#xA;श्वेतो वैदर्भको राजा कथं स्यादमृगद्विजम् ॥ 7.79.2 ॥&lt;br&gt;&#xA;तद्वनं स कथ राजा शून्यं मनुजवर्जितम्।&lt;br&gt;&#xA;तपश्चर्तुं प्रविष्टः स श्रोतुमिच्छामि तत्त्वतः ॥ 7.79.3 ॥&lt;br&gt;&#xA;रामस्य वचनं श्रुत्वा कौतूहलसमन्वितम्।&lt;br&gt;&#xA;वाक्यं परमतेजस्वी वक्तुमेवोपचक्रमे ॥ 7.79.4 ॥&lt;br&gt;&#xA;पुरा कृतयुगे राम मनुर्दण्डधरः प्रभुः।&lt;br&gt;&#xA;तस्य पुत्रो महानासीदिक्ष्वाकुः कुलनन्दनः ॥ 7.79.5 ॥&lt;br&gt;&#xA;तं पुत्रं पूर्वङ्कं राज्ये निक्षिप्य भुवि दुर्जयम्।&lt;br&gt;&#xA;पृथिव्यां राजवंशानां भव कर्तेत्युवाच ह ॥ 7.79.6 ॥&lt;br&gt;&#xA;तथैवेति प्रतिज्ञातं पितुः पुत्रेण राघव।&lt;br&gt;&#xA;ततः परमसन्तुष्टो मनुः पुत्रमुवाच ह ॥ 7.79.7 ॥&lt;br&gt;&#xA;प्रीतोऽस्मि परमोदार त्वं कर्ताऽसि न संशयः।&lt;br&gt;&#xA;दण्डेन च प्रजा रक्ष मा च दण्डमकारणे ॥ 7.79.8 ॥&lt;br&gt;&#xA;अपराधिषु यो दण्डः पात्यते मानवेषु वै।&lt;br&gt;&#xA;स दण्डो विधिवन्मुक्तः स्वर्गं नयति पार्थिवम् ॥ 7.79.9 ॥&lt;br&gt;&#xA;तस्माद्दण्डे महाबाहो यत्नवान्भव पुत्रक।&lt;br&gt;&#xA;धर्मो हि परमो लोके कुर्वतस्ते भविष्यति ॥ 7.79.10 ॥&lt;br&gt;&#xA;इति तं बहु सन्दिश्य मनुः पुत्रं समाधिना।&lt;br&gt;&#xA;जगाम त्रिदिवं हृष्टो ब्रह्मलोकं सनातनम् ॥ 7.79.11 ॥&lt;br&gt;&#xA;प्रयाते त्रिदिवं तस्मिन्निक्ष्वाकुरमितप्रभः।&lt;br&gt;&#xA;जनयिष्ये कथं पुत्रानिति चिन्तापरोऽभवत् ॥ 7.79.12 ॥&lt;br&gt;&#xA;कर्मभिर्बहुरूपैश्च तैस्तैर्मनुसुतस्सुतान्।&lt;br&gt;&#xA;जनयामास धर्मात्मा शतं देवसुतोपमान् ॥ 7.79.13 ॥&lt;br&gt;&#xA;तेषामवरजस्तात सर्वेषां रघुनन्दन।&lt;br&gt;&#xA;मूढश्चाकृतविद्यश्च न शुश्रूषति पूर्वजान् ॥ 7.79.14 ॥&lt;br&gt;&#xA;नाम तस्य च दण्डेति पिता चक्रेऽल्पमेधसः।&lt;br&gt;&#xA;अवश्यं दण्डपतनं शरीरेऽस्य भविष्यति ॥ 7.79.15 ॥&lt;br&gt;&#xA;अपश्यमानस्तं देशं घोरं पुत्रस्य राघव।&lt;br&gt;&#xA;विन्ध्यशैवलयोर्मध्ये राज्यं प्रादादरिन्दम ॥ 7.79.16 ॥&lt;br&gt;&#xA;स दण्डस्तत्र राजाभूद्रम्ये पर्वतरोधसि।&lt;br&gt;&#xA;पुरं चाप्रतिमं राम न्यवेशयदनुत्तमम् ॥ 7.79.17 ॥&lt;br&gt;&#xA;पुरस्य चाकरोन्नाम मधुमन्तमिति प्रभो।&lt;br&gt;&#xA;पुरोहितं तूशनसं वरयामास सुव्रतम् ॥ 7.79.18 ॥&lt;br&gt;&#xA;एवं स राजा तद्राज्यमकरोत्सपुरोहितः।&lt;br&gt;&#xA;प्रहृष्टमनुजाकीर्णं देवराजं यथा वृषा ॥ 7.79.19 ॥&lt;br&gt;&#xA;ततः स राजा मनुजेन्द्रपुत्रः सार्धं च तेनोशनसा तदानीम्।&lt;br&gt;&#xA;चकार राज्यं सुमहान्महात्मा शक्रो दिवीवोशनसा समेतः ॥ 7.79.20 ॥&lt;/p&gt;</description>
    </item>
    <item>
      <title>०८० बलाद् अरजो-भोगः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/080_balAd_arajo-bhogaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/080_balAd_arajo-bhogaH/</guid>
      <description>&lt;p&gt;एतदाख्याय रामाय महर्षिः कुम्भसम्भवः।&lt;br&gt;&#xA;अस्यामेवापरं वाक्यं कथायामुपचक्रमे ॥ 7.80.1 ॥&lt;br&gt;&#xA;ततः स दण्डः काकुत्स्थ बहुवर्षगणायुतम्।&lt;br&gt;&#xA;अकरोत्तत्र दान्तात्मा राज्यं निहतकण्टकम् ॥ 7.80.2 ॥&lt;br&gt;&#xA;अथ काले तु कस्मिंश्चिद्राजा भार्गवमाश्रमम्।&lt;br&gt;&#xA;रमणीयमुपाक्रामच्चैत्रे मासि मनोरमे ॥ 7.80.3 ॥&lt;br&gt;&#xA;तत्र भार्गवकन्यां स रूपेणाप्रतिमां भुवि।&lt;br&gt;&#xA;विचरन्तीं वनोद्देशे दण्डोऽपश्यदनुत्तमाम् ॥ 7.80.4 ॥&lt;br&gt;&#xA;स दृष्ट्वा तां सुदुर्मेधा अनङ्गशरपीडितः।&lt;br&gt;&#xA;अभिगम्य सुसंविग्नां कन्यां वचनमब्रवीत् ॥ 7.80.5 ॥&lt;br&gt;&#xA;कुतस्त्वमसि सुश्रोणि कस्य वाऽसि सुता शुभे।&lt;br&gt;&#xA;पीडितोऽहमनङ्गेन गच्छामि त्वां शुभानने ॥ 7.80.6 ॥&lt;br&gt;&#xA;तस्य त्वेवं ब्रुवाणस्य मोहोन्मत्तस्य कामिनः।&lt;br&gt;&#xA;भार्गवी प्रत्युवाचेदं वचः सानुनयं नृपम् ॥ 7.80.7 ॥&lt;br&gt;&#xA;भार्गवस्य सुतां विद्धि देवस्याक्लिष्टकर्मणः।&lt;br&gt;&#xA;अरजां नाम राजेन्द्र ज्येष्ठामाश्रमवासिनीम् ॥ 7.80.8 ॥&lt;br&gt;&#xA;गुरुः पिता मे राजेन्द्र त्वं च शिष्यो महात्मनः।&lt;br&gt;&#xA;व्यसनं सुमहत्क्रुद्धः स ते दद्यान्महातपाः ॥ 7.80.9 ॥&lt;br&gt;&#xA;यदि वान्यन्मया कार्यं धर्मदृष्टेन सत्पथा।&lt;br&gt;&#xA;वरयस्व नरश्रेष्ठ पितरं मे महाद्युतिम् ॥ 7.80.10 ॥&lt;br&gt;&#xA;अन्यथा तु फलं तुभ्यं भवेद्घोराभिसंहितम्।&lt;br&gt;&#xA;क्रोधेन हि पिता मेऽसौ त्रैलोक्यमपि निर्दहेत् ॥ 7.80.11 ॥&lt;br&gt;&#xA;दास्यते चानवद्याङ्ग तव मा याचितः पिता ॥ 7.80.12 ॥&lt;br&gt;&#xA;एवं ब्रुवाणामरजां दण्डः कामवशं गतः।&lt;br&gt;&#xA;प्रत्युवाच मदोन्मत्तः शिरस्याधाय चाञ्जलिम् ॥ 7.80.13 ॥&lt;br&gt;&#xA;प्रसादं कुरु सुश्रोणि न कालं क्षेप्तुमर्हसि।&lt;br&gt;&#xA;त्वत्कृते हि मम प्राणा विदीर्यन्ते वरानने ॥ 7.80.14 ॥&lt;br&gt;&#xA;त्वां प्राप्य मे वधो वा स्याच्छापो वा यदि दारुणः।&lt;br&gt;&#xA;भक्तं भजस्व मां भीरु भजमानं सुविह्वलम् ॥ 7.80.15 ॥&lt;br&gt;&#xA;एवमुक्त्वा तु तां कन्यां दोर्भ्यां गृह्य बलाद्बली।&lt;br&gt;&#xA;विस्फुरन्तीं यथाकामं मैथुनायोपचक्रमे ॥ 7.80.16 ॥&lt;br&gt;&#xA;एतमर्थं महाघोरं दण्डः कृत्वा सुदारुणम्।&lt;br&gt;&#xA;नगरं प्रययावाशु मधुमन्तमनुत्तमम् ॥ 7.80.17 ॥&lt;br&gt;&#xA;अरजाऽपि रुदन्ती सा आश्रमस्याविदूरतः।&lt;br&gt;&#xA;प्रतीक्षन्ति सुसन्त्रस्ता पितरं देवसन्निभम् ॥ 7.80.18 ॥&lt;/p&gt;</description>
    </item>
    <item>
      <title>०८१ शापः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/081_shApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/081_shApaH/</guid>
      <description>&lt;p&gt;स मुहूर्तादुपश्रुत्य देवर्षिरमितप्रभः।&lt;br&gt;&#xA;स्वमाश्रमं शिष्यवृतः क्षुधार्तः सन्न्यवर्तत ॥ 7.81.1 ॥&lt;br&gt;&#xA;सोऽपश्यदरजां दीनां रजसा समभिप्लुताम्।&lt;br&gt;&#xA;ज्योत्स्नामिव ग्रहग्रस्तां प्रत्यूषे न विराजतीम् ॥ 7.81.2 ॥&lt;br&gt;&#xA;तस्य रोषः समभवत्क्षुधार्तस्य विशेषतः।&lt;br&gt;&#xA;निर्दहन्निव लोकांस्त्रीञ्छिष्यांश्चैतदुवाच ह ॥ 7.81.3 ॥&lt;br&gt;&#xA;पश्यध्वं विपरीतस्य दण्डस्याविजितात्मनः।&lt;br&gt;&#xA;विपत्तिं घोरसङ्काशां क्रुद्धामग्निशिखामिव ॥ 7.81.4 ॥&lt;br&gt;&#xA;क्षयोऽस्य दुर्मतेः प्राप्तः सानुगस्य दुरात्मनः।&lt;br&gt;&#xA;यः प्रदीप्तां हुताशस्य शिखां वै स्प्रष्टुमिच्छति ॥ 7.81.5 ॥&lt;br&gt;&#xA;यस्मात्स कृतवान्पापमीदृशं घोरसंहितम्।&lt;br&gt;&#xA;तस्मात्प्राप्स्यति दुर्मेधाः फलं पापस्य कर्मणः ॥ 7.81.6 ॥&lt;br&gt;&#xA;सप्तरात्रेण राजासौ सभृत्यबलवाहनः।&lt;br&gt;&#xA;पापकर्मसमाचारो वधं प्राप्स्यति दुर्मतिः ॥ 7.81.7 ॥&lt;br&gt;&#xA;समन्ताद्योजनशतं विषयं चास्य दुर्मतेः।&lt;br&gt;&#xA;धक्ष्यते पांसुवर्षेण महता पाकशासनः ॥ 7.81.8 ॥&lt;br&gt;&#xA;सर्वसत्वानि यानीह स्थावराणि चराणि च।&lt;br&gt;&#xA;महता पांसुवर्षेण विलयं सर्वतोऽगमन् ॥ 7.81.9 ॥&lt;br&gt;&#xA;दण्डस्य विषयो यावत्तावत्सर्वसमुच्छ्रयम्।&lt;br&gt;&#xA;पांसुवर्षमिवालक्ष्यं सप्तरात्रं भविष्यति ॥ 7.81.10 ॥&lt;br&gt;&#xA;इत्युक्त्वा क्रोधताम्राक्षस्तदाश्रमनिवासिनम्।&lt;br&gt;&#xA;जनं जनपदान्तेषु स्थीयतामिति चाब्रवीत् ॥ 7.81.11 ॥&lt;br&gt;&#xA;श्रुत्वा तूशनसो वाक्यं सोऽऽश्रमावसथो जनः।&lt;br&gt;&#xA;निष्क्रान्तो विषयात्तस्मात्स्थानं चक्रेऽथ बाह्यतः ॥ 7.81.12 ॥&lt;br&gt;&#xA;स तथोक्त्वा मुनिजनमरजामिदमब्रवीत्।&lt;br&gt;&#xA;इहैव वस दुर्मेधे आश्रमे सुसमाहिता ॥ 7.81.13 ॥&lt;br&gt;&#xA;इदं योजनपर्यन्तं सरः सुरुचिरप्रभम्।&lt;br&gt;&#xA;अरजे विज्वरा भुङ्क्ष्व कालश्चात्र प्रतीक्ष्यताम् ॥ 7.81.14 ॥&lt;br&gt;&#xA;त्वत्समीपे च ये सत्त्वा वासमेष्यन्ति तां निशाम्।&lt;br&gt;&#xA;अवध्याः पांसुवर्षेण ते भविष्यन्ति नित्यदा ॥ 7.81.15 ॥&lt;br&gt;&#xA;तथेति पितरं प्राह भार्गवं भृशदुःखिता।&lt;br&gt;&#xA;इत्युक्त्वा भार्गवो वासमन्यत्र समकारयत् ॥ 7.81.16 ॥&lt;br&gt;&#xA;तच्च राज्यं नरेन्द्रस्य सभृत्यबलवाहनम्।&lt;br&gt;&#xA;सप्ताहाद्भस्मसाद्भूतं यथोक्तं ब्रह्मवादिना ॥ 7.81.17 ॥&lt;br&gt;&#xA;तस्यासौ दण्डविषयो विन्ध्यशैवलयोर्नृप।&lt;br&gt;&#xA;शप्तो ब्रह्मर्षिणा तेन वैधर्म्ये सहिते कृते ॥ 7.81.18 ॥&lt;br&gt;&#xA;ततः प्रभृति काकुत्स्थ दण्डकारण्यमुच्यते।&lt;br&gt;&#xA;तपस्विनः स्थिता ह्यत्र जनस्थानमतोऽभवत् ॥ 7.81.19 ॥&lt;br&gt;&#xA;एतत्ते सर्वमाख्यातं यन्मां पृच्छसि राघव।&lt;br&gt;&#xA;सन्ध्यामुपासितुं वीर समयो ह्यतिवर्तते ॥ 7.81.20 ॥&lt;br&gt;&#xA;एते महर्षयः सर्वे पूर्णकुम्भाः समन्ततः।&lt;br&gt;&#xA;कृतोदका नरव्याघ्र आदित्यं पर्युपासते ॥ 7.81.21 ॥&lt;br&gt;&#xA;स तैर्ब्राह्मणमभ्यस्तं सहितैर्ब्रह्मवित्तमैः।&lt;br&gt;&#xA;रविरस्तं गतो राम गच्छोदकमुपस्पृश ॥ 7.81.22 ॥&lt;/p&gt;</description>
    </item>
    <item>
      <title>०८२ अयोध्या-प्रत्यागमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/082_ayodhyA-pratyAgamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/09_shveta-daNDa-kathA/082_ayodhyA-pratyAgamanam/</guid>
      <description>&lt;p&gt;ऋषेर्वचनमाज्ञाय रामः सन्ध्यामुपासितुम्।&lt;br&gt;&#xA;उपाक्रमत्सरः पुण्यमप्सरोगणसेवितम् ॥ 7.82.1 ॥&lt;br&gt;&#xA;तत्रोदकमुपस्पृश्य सन्ध्यामन्वास्य पश्चिमाम्।&lt;br&gt;&#xA;आश्रमं प्राविशद्रामः कुम्भयोनेर्महात्मनः ॥ 7.82.2 ॥&lt;br&gt;&#xA;तस्यागस्त्यो बहुगुणं कन्दमूलं तथौषधिम्।&lt;br&gt;&#xA;शाल्यादीनि पवित्राणि भोजनार्थमकल्पयत् ॥ 7.82.3 ॥&lt;br&gt;&#xA;स भुक्तवान्नरश्रेष्ठस्तदन्नममृतोपमम्।&lt;br&gt;&#xA;प्रीतश्च परितुष्टश्च तां रात्रिं समुपाविशत् ॥ 7.82.4 ॥&lt;br&gt;&#xA;प्रभाते काल्यमुत्थाय कृत्वाऽऽह्निकमरिन्दमः।&lt;br&gt;&#xA;ऋषिं समुपचक्राम गमनाय रघूत्तमः ॥ 7.82.5 ॥&lt;br&gt;&#xA;अभिवाद्याब्रवीद्रामो महर्षिं कुम्भसम्भवम्।&lt;br&gt;&#xA;आपृच्छे स्वां पुरीं गन्तुं मामनुज्ञातुमर्हसि ॥ 7.82.6 ॥&lt;br&gt;&#xA;धन्योऽस्म्यनुगृहीतोऽस्मि दर्शनेन महात्मनः।&lt;br&gt;&#xA;द्रष्टुं चैवागमिष्यामि पावनार्थमिहात्मनः ॥ 7.82.7 ॥&lt;br&gt;&#xA;तथा वदति काकुत्स्थे वाक्यमद्भुतदर्शनम्।&lt;br&gt;&#xA;उवाच परमप्रीतो धर्मनेत्रस्तपोधनः ॥ 7.82.8 ॥&lt;br&gt;&#xA;अत्यद्भुतमिदं वाक्यं तव राम शुभाक्षरम्।&lt;br&gt;&#xA;पावनः सर्वभूतानां त्वमेव रघुनन्दन ॥ 7.82.9 ॥&lt;br&gt;&#xA;मुहूर्तमपि राम त्वां ये च पश्यन्ति केचन।&lt;br&gt;&#xA;पाविताः स्वर्गभूताश्च पूज्यास्ते सर्वदैवतैः ॥ 7.82.10 ॥&lt;br&gt;&#xA;ये च त्वां घोरचक्षुर्भिः पश्यन्ति प्राणिनो भुवि।&lt;br&gt;&#xA;हतास्ते यमदण्डेन सद्यो निरयगामिनः ॥ 7.82.11 ॥&lt;br&gt;&#xA;ईदृशस्त्वं रघुश्रेष्ठ पावनः सर्वदेहिनाम्।&lt;br&gt;&#xA;भुवि त्वां कथयन्तोऽपि सिद्धिमेष्यन्ति राघव ॥ 7.82.12 ॥&lt;br&gt;&#xA;गच्छ चारिष्टमव्याग्रः पन्थानमकुतोभयम्।&lt;br&gt;&#xA;प्रशाधि राज्यं धर्मेण गतिर्हि जगतो भवान् ॥ 7.82.13 ॥&lt;br&gt;&#xA;एवमुक्तस्तु मुनिना प्राञ्जलिः प्रग्रहो नृपः।&lt;br&gt;&#xA;अभ्यवादयत प्राज्ञस्तमृषिं पुण्यशालिनम् ॥ 7.82.14 ॥&lt;br&gt;&#xA;अभिवाद्य मुनिश्रेष्ठं तांश्च सर्वांस्तपोधनान्।&lt;br&gt;&#xA;अध्यारोहत्तदव्यग्रः पुष्पकं हेमभूषितम् ॥ 7.82.15 ॥&lt;br&gt;&#xA;तं प्रयान्तं मुनिगणा ह्याशीर्वादैः समन्ततः।&lt;br&gt;&#xA;अपूजयन्महेन्द्राभं सहस्राक्षमिवामराः ॥ 7.82.16 ॥&lt;br&gt;&#xA;स्वस्थः स ददृशे रामः पुष्पके हेमभूषिते।&lt;br&gt;&#xA;शशी मेघसमीपस्थो यथा जलधरागमे ॥ 7.82.17 ॥&lt;br&gt;&#xA;ततोऽर्धदिवसे प्राप्ते पूज्यमानस्ततस्ततः।&lt;br&gt;&#xA;अयोध्यां प्राप्य काकुत्स्थो मध्यकक्ष्यामवारुहत् ॥ 7.82.18 ॥&lt;br&gt;&#xA;ततो विसृज्य रुचिरं पुष्पकं कामगामि तत्।&lt;br&gt;&#xA;विसर्जयित्वा गच्छेति स्वस्ति तेऽस्त्विति च प्रभुः ॥ 7.82.19 ॥&lt;br&gt;&#xA;लक्ष्मणं भरतं चैव गत्वा तौ लघुविक्रमौ।&lt;br&gt;&#xA;ममागमनमाख्याय शब्दापयत मा चिरम् ॥ 7.82.20 ॥&lt;/p&gt;</description>
    </item>
  </channel>
</rss>
