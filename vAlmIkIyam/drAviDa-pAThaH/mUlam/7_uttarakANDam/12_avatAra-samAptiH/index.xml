<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१२ अवतार-समाप्तिः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/</link>
    <description>Recent content in &#43;१२ अवतार-समाप्तिः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/index.xml" rel="self" type="application/rss+xml" />
    <item>
      <title>१०३ रुद्रागतिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/103_rudrAgatiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/103_rudrAgatiH/</guid>
      <description>&lt;p&gt;कस्यचित्त्वथ कालस्य रामे धर्मपरे स्थिते।&lt;br&gt;&#xA;कालस्तापसरूपेण राजद्वारमुपागमत् ॥ 7.103.1 ॥&lt;br&gt;&#xA;सोऽब्रवील्लक्ष्मणं वाक्यं धृतिमन्तं यशश्विनम्।&lt;br&gt;&#xA;मां निवेदय रामाय सम्प्राप्तं कार्यगौरवात् ॥ 7.103.2 ॥&lt;br&gt;&#xA;दूतोऽस्म्यतिबलस्याहं महर्षेरमितौजसः।&lt;br&gt;&#xA;रामं दिदृक्षुरायातः कार्येण हि महाबल ॥ 7.103.3 ॥&lt;br&gt;&#xA;तस्य तद्वचनं श्रुत्वा सौमित्रिस्त्वरयाऽन्वितः।&lt;br&gt;&#xA;न्यवेदयत रामाय तापसं तं समागतम् ॥ 7.103.4 ॥&lt;br&gt;&#xA;जयस्व राम धर्मेण उभौ लोकौ महाद्युते।&lt;br&gt;&#xA;दूतस्त्वां द्रष्टुमायातस्तपसा भास्करप्रभः ॥ 7.103.5 ॥&lt;br&gt;&#xA;तद्वाक्यं लक्ष्मणेनोक्तं श्रुत्वा राम उवाच ह।&lt;br&gt;&#xA;प्रवेश्यतां मुनिस्तात महौजास्तस्य वाक्यधृत् ॥ 7.103.6 ॥&lt;br&gt;&#xA;सौमित्रिस्तु तथेत्युक्त्वा प्रावेशयत तं मुनिम्।&lt;br&gt;&#xA;ज्वलन्तमेव तेजोभिः प्रदहन्तमिवांशुभिः ॥ 7.103.7 ॥&lt;br&gt;&#xA;सोऽभिगम्य रघुश्रेष्ठं दीप्यपानं स्वतेजसा।&lt;br&gt;&#xA;ऋषिर्मधुरया वाचा वर्धस्वेत्याह राघवम् ॥ 7.103.8 ॥&lt;br&gt;&#xA;तस्मै रामो महातेजाः पूजामर्घ्यपुरोगमाम्।&lt;br&gt;&#xA;ददौ कुशलमव्यग्रं प्रष्टुमेवोपचक्रमे ॥ 7.103.9 ॥&lt;br&gt;&#xA;पृष्टश्च कुशलं तेन रामेण वदतां वरः।&lt;br&gt;&#xA;आसने काञ्चने दिव्ये निषसाद महायशाः ॥ 7.103.10 ॥&lt;br&gt;&#xA;तमुवाच ततो रामः स्वागतं ते महामुने।&lt;br&gt;&#xA;प्रापयास्य च वाक्यानि यतो दूतस्त्वमागतः ॥ 7.103.11 ॥&lt;br&gt;&#xA;चोदितो राजसिंहेन मुनिर्वाक्यमभाषत।&lt;br&gt;&#xA;द्वन्द्वमेतत्प्रवक्तव्यं हितं वै यद्यपेक्षसे ॥ 7.103.12 ॥&lt;br&gt;&#xA;यः शृणोति निरीक्षेद्वा स वध्यो भविता तव।&lt;br&gt;&#xA;भवेद्वै मुनिमुख्यस्य वचनं यद्यपेक्षसे ॥ 7.103.13 ॥&lt;br&gt;&#xA;स तथेति प्रतिज्ञाय रामो लक्ष्मणमब्रवीत्।&lt;br&gt;&#xA;द्वारि तिष्ठ महाबाहो प्रतिहारं विसर्जय ॥ 7.103.14 ॥&lt;br&gt;&#xA;स मे वध्यः खलु भवेत् कथाद्वन्द्वं समीरितम्।&lt;br&gt;&#xA;ऋषेर्मम च सौमित्रे पश्येद्वा शृणुयाच्च यः ॥ 7.103.15 ॥&lt;br&gt;&#xA;ततो निक्षिप्य काकुत्स्थो लक्ष्मणं द्वारि सङ्ग्रहम्।&lt;br&gt;&#xA;तमुवाच मुने वाक्यं कथयस्वेति राघवः ॥ 7.103.16 ॥&lt;br&gt;&#xA;यत्ते मनीषितं वाक्यं येन वाऽसि समाहितः।&lt;br&gt;&#xA;कथयस्वाविशङ्कस्त्वं ममापि हृदि वर्तते ॥ 7.103.17 ॥&lt;/p&gt;</description>
    </item>
    <item>
      <title>१०४ अवतार-समाप्ति-प्रर्थना</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/104_avatAra-samApti-prarthanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/104_avatAra-samApti-prarthanA/</guid>
      <description>&lt;p&gt;शृणु राजन्महासत्व यदर्थमहमागतः।&lt;br&gt;&#xA;पितामहेन देवेन प्रेषितोऽस्मि महाबल ॥ 7.104.1 ॥&lt;br&gt;&#xA;तवाहं पूर्वसद्भावे पुत्रः परपुरञ्जय।&lt;br&gt;&#xA;मायासम्भावितो वीर कालः सर्वसमाहरः ॥ 7.104.2 ॥&lt;br&gt;&#xA;पितामहश्च भगवानाह लोकपतिः प्रभुः।&lt;br&gt;&#xA;समयस्ते कृतः सौम्य लोकान्सम्परिरक्षितुम् ॥ 7.104.3 ॥&lt;br&gt;&#xA;सङ्क्षिप्य हि पुरा लोकान्मायया स्वयमेव हि।&lt;br&gt;&#xA;महार्णवे शयानोऽप्सु मां त्वं पूर्वमजीजनः ॥ 7.104.4 ॥&lt;br&gt;&#xA;भोगवन्तं ततो नागमनन्तमुदकेशयम्।&lt;br&gt;&#xA;मायया जनयित्वा त्वं द्वौ च सत्त्वौ महाबलौ ॥ 7.104.5 ॥&lt;br&gt;&#xA;मधुं च कैटभं चैव ययोरस्थिचयैर्वृता।&lt;br&gt;&#xA;इयं पर्वतसम्बाधा मेदिनी चाभवन्मही ॥ 7.104.6 ॥&lt;br&gt;&#xA;पद्मे दिव्येऽर्कसङ्काशे नाभ्यामुत्पाद्य मामपि।&lt;br&gt;&#xA;प्राजापत्यं त्वया कर्म मयि सर्वं निवेशितम् ॥ 7.104.7 ॥&lt;br&gt;&#xA;सोऽहं सन्न्यस्तभारो हि त्वामुपासे जगत्पतिम्।&lt;br&gt;&#xA;रक्षां विधत्स्व भूतेषु मम तेजस्करो भवान् ॥ 7.104.8 ॥&lt;br&gt;&#xA;ततस्त्वमपि दुर्धर्षात्तस्माद्भावात्सनातनात्।&lt;br&gt;&#xA;रक्षार्थं सर्वभूतानां विष्णुत्वमुपजग्मिवान् ॥ 7.104.9 ॥&lt;br&gt;&#xA;अदित्यां वीर्यवान्पुत्रो भ्रातॄणां वीर्यवर्धनः।&lt;br&gt;&#xA;समुत्पन्नेषु कृत्येषु तेषां साह्याय कल्पसे ॥ 7.104.10 ॥&lt;br&gt;&#xA;स त्वं वित्रास्यमानासु प्रजासु जगतां वर।&lt;br&gt;&#xA;रावणस्य वधाकाङ्क्षी मानुषेषु मनोऽदधाः ॥ 7.104.11 ॥&lt;br&gt;&#xA;दश वर्षसहस्राणि दश वर्षशतानि च।&lt;br&gt;&#xA;कृत्वा वासस्य नियतिं स्वयमेवात्मना पुरा ॥ 7.104.12 ॥&lt;br&gt;&#xA;स त्वं मनोमयः पुत्रः पूर्णायुर्मानुषेष्विह।&lt;br&gt;&#xA;कालोऽयं ते नरश्रेष्ठ समीपमुपवर्तितुम् ॥ 7.104.13 ॥&lt;br&gt;&#xA;यदि भूयो महाराज प्रजा इच्छस्युपासितुम्।&lt;br&gt;&#xA;वस वा वीर भद्रं त एवमाह पितामहः ॥ 7.104.14 ॥&lt;br&gt;&#xA;अथ वा विजिगीषा ते सुरलोकाय राघव।&lt;br&gt;&#xA;सनाथा विष्णुना देवा भवन्तु विगतज्वराः ॥ 7.104.15 ॥&lt;br&gt;&#xA;श्रुत्वा पितामहेनोक्तं वाक्यं कालसमीरितम्।&lt;br&gt;&#xA;राघवः प्रहसन्वाक्यं सर्वसंहारमब्रवीत् ॥ 7.104.16 ॥&lt;br&gt;&#xA;श्रुत्वा मे देवदेवस्य वाक्यं परममद्भुतम्।&lt;br&gt;&#xA;प्रीतिर्हि महती जाता तवागमनसम्भवा ॥ 7.104.17 ॥&lt;br&gt;&#xA;त्रयाणामपि लोकानां कार्यार्थं मम सम्भवः।&lt;br&gt;&#xA;भद्रं तेऽस्तु गमिष्यामि यत एवाहमागतः ॥ 7.104.18 ॥&lt;br&gt;&#xA;मया हि सर्वकृत्येषु देवानां वशवर्तिनाम्।&lt;br&gt;&#xA;स्थातव्यं सर्वसंहार यथा ह्याह पितामहः ॥ 7.104.19 ॥&lt;/p&gt;</description>
    </item>
    <item>
      <title>१०५ दुर्वास-आतिथ्यम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/105_durvAsa-Atithyam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/105_durvAsa-Atithyam/</guid>
      <description>&lt;p&gt;तथा तयोः संवदतोर्दुर्वासा भगवानृषिः।&lt;br&gt;&#xA;रामस्य दर्शनाकाङ्क्षी राजद्वारमुपागमत् ॥ 7.105.1 ॥&lt;br&gt;&#xA;सोऽभिगम्य तु सौमित्रिमुवाच ऋषिसत्तमः।&lt;br&gt;&#xA;रामं दर्शय मे शीघ्रं पुरा मेऽर्थोऽतिवर्तते ॥ 7.105.2 ॥&lt;br&gt;&#xA;मुनेस्तु भाषितं श्रुत्वा लक्ष्मणः परवीरहा।&lt;br&gt;&#xA;अभिवाद्य महात्मानं वाक्यमेतदुवाच ह ॥ 7.105.3 ॥&lt;br&gt;&#xA;किं कार्यं ब्रूहि भगवन्को वाऽर्थः किं करोम्यहम्।&lt;br&gt;&#xA;व्यग्रो हि राघवो ब्रह्मन्मुहूर्तं प्रतिपाल्यताम् ॥ 7.105.4 ॥&lt;br&gt;&#xA;तच्छ्रुत्वा ऋषिशार्दूलः क्रोधेन कलुषीकृतः।&lt;br&gt;&#xA;उवाच लक्ष्मणं वाक्यं निर्दहन्निव चक्षुषा ॥ 7.105.5 ॥&lt;br&gt;&#xA;अस्मिन्क्षणे मां सौमित्रे रामाय प्रतिवेदय।&lt;br&gt;&#xA;अस्मिन्क्षणे मां सौमित्रे न निवेदयसे यदि ॥ 7.105.6 ॥&lt;br&gt;&#xA;विषयं त्वां पुरं चैव शपिष्ये राघवं तथा।&lt;br&gt;&#xA;भरतं चैव सौमित्रे युष्माकं या च सन्ततिः ॥ 7.105.7 ॥&lt;br&gt;&#xA;तच्छ्रुत्वा घोरसङ्काशं वाक्यं तस्य महात्मनः।&lt;br&gt;&#xA;चिन्तयामास मनसा तस्य वाक्यस्य निश्चयम् ॥ 7.105.8 ॥&lt;br&gt;&#xA;एकस्य मरणं मेऽस्तु मा भूत्सर्वविनाशनम्।&lt;br&gt;&#xA;इति बुद्ध्या विनिश्चित्य राघवाय न्यवेदयत् ॥ 7.105.9 ॥&lt;br&gt;&#xA;लक्ष्मणस्य वचः श्रुत्वा रामः कालं विसृज्य च।&lt;br&gt;&#xA;निस्सृत्य त्वरितं राजा अत्रेः पुत्रं ददर्श ह ॥ 7.105.10 ॥&lt;br&gt;&#xA;सोऽभिवाद्य महात्मानं ज्वलन्तमिव तेजसा।&lt;br&gt;&#xA;किं कार्यमिति काकुत्स्थः कृताञ्जलिरभाषत ॥ 7.105.11 ॥&lt;br&gt;&#xA;तद्वाक्यं राघवेणोक्तं श्रुत्वा मुनिवरः प्रभुम्।&lt;br&gt;&#xA;प्रत्याह रामं दुर्वासाः श्रूयतां धर्मवत्सल ॥ 7.105.12 ॥&lt;br&gt;&#xA;अद्य वर्षसहस्रस्य समाप्तिस्तपसो मम।&lt;br&gt;&#xA;सोऽहं भोजनमिच्छामि यथासिद्धं तवानघ ॥ 7.105.13 ॥&lt;br&gt;&#xA;तच्छ्रुत्वा वचनं राजा राघवः प्रीतमानसः।&lt;br&gt;&#xA;भोजनं मुनिमुख्याय यथासिद्धमुपाहरत् ॥ 7.105.14 ॥&lt;br&gt;&#xA;स तु भुक्त्वा मुनिश्रेष्ठस्तदन्नममृतोपमम्।&lt;br&gt;&#xA;साधु रामेति सम्भाष्य स्वमाश्रममुपागमत् ॥ 7.105.15 ॥&lt;br&gt;&#xA;तस्मिन् गते मुनिवरे स्वाश्रमं लक्ष्मणाग्रजः।&lt;br&gt;&#xA;संस्मृत्य कालवाक्यानि ततो दुःखमुपागमत् ॥ 7.105.16 ॥&lt;br&gt;&#xA;दुःखेन च सुसन्तप्तः स्मृत्वा तद्घोरदर्शनम्।&lt;br&gt;&#xA;अवाङ्मुखो दीनमना व्याहर्तुं न शशाक ह ॥ 7.105.17 ॥&lt;br&gt;&#xA;ततो बुद्ध्या विनिश्चित्य कालवाक्यानि राघवः।&lt;br&gt;&#xA;नैतदस्तीति निश्चित्य तूष्णीमासीन्महायशाः ॥ 7.105.18 ॥&lt;/p&gt;</description>
    </item>
    <item>
      <title>१०६ लक्ष्मण-मृतिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/106_laxmaNa-mRtiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/106_laxmaNa-mRtiH/</guid>
      <description>&lt;p&gt;अवाङ्मुखमथो दीनं दृष्ट्वा सोममिवाप्लुतम्।&lt;br&gt;&#xA;राघवं लक्ष्मणो वाक्यं हृष्टो मधुरमब्रवीत् ॥ 7.106.1 ॥&lt;br&gt;&#xA;न सन्तापं महाबाहो मदर्थं कर्तुमर्हसि।&lt;br&gt;&#xA;पूर्वनिर्माणबद्धा हि कालस्य गतिरीदृशी ॥ 7.106.2 ॥&lt;br&gt;&#xA;जहि मां सौम्य विस्रब्धं प्रतिज्ञां परिपालय।&lt;br&gt;&#xA;हीनप्रतिज्ञाः काकुत्स्थ प्रयान्ति नरकं नराः ॥ 7.106.3 ॥&lt;br&gt;&#xA;यदि प्रीतिर्महाराज यद्यनुग्राह्यता मयि।&lt;br&gt;&#xA;जहि मां निर्विशङ्कस्त्वं धर्मं वर्धय राघव ॥ 7.106.4 ॥&lt;br&gt;&#xA;लक्ष्मणेन तथोक्तस्तु रामः प्रचलितेन्द्रियः।&lt;br&gt;&#xA;मन्त्रिणः समुपानीय तथैव च पुरोधसम् ॥ 7.106.5 ॥&lt;br&gt;&#xA;अब्रवीच्च तदा वृत्तं तेषां मध्ये स राघवः।&lt;br&gt;&#xA;दुर्वासोभिगमं चैव प्रतिज्ञां तापसस्य च ॥ 7.106.6 ॥&lt;br&gt;&#xA;तच्छ्रुत्वा मन्त्रिणः सर्वे सोपाध्यायाः समासत।&lt;br&gt;&#xA;वसिष्ठस्तु महातेजा वाक्यमेतदुवाच ह ॥ 7.106.7 ॥&lt;br&gt;&#xA;दृष्टमेतन्महाबाहो क्षयं ते रोमहर्षणम्।&lt;br&gt;&#xA;लक्ष्मणेन वियोगश्च तव राम महायशः ॥ 7.106.8 ॥&lt;br&gt;&#xA;त्यजैनं बलवान्कालो मा प्रतिज्ञां वृथा कृताः।&lt;br&gt;&#xA;विनष्टायां प्रतिज्ञायां धर्मोऽपि च लयं व्रजेत् ॥ 7.106.9 ॥&lt;br&gt;&#xA;ततो धर्मे विनष्टे तु त्रैलोक्यं सचराचरम्।&lt;br&gt;&#xA;सदेवर्षिगणं सर्वं विनश्येत्तु न संशयः ॥ 7.106.10 ॥&lt;br&gt;&#xA;स त्वं पुरुषशार्दूल त्रैलोक्यस्याभिपालनात्।&lt;br&gt;&#xA;लक्ष्मणेन विना चाद्य जगत्स्वस्थं कुरुष्व ह ॥ 7.106.11 ॥&lt;br&gt;&#xA;तेषां तत्समवेतानां वाक्यं धर्मार्थसंहितम्।&lt;br&gt;&#xA;श्रुत्वा परिषदो मध्ये रामो लक्ष्मणमब्रवीत् ॥ 7.106.12 ॥&lt;br&gt;&#xA;विसर्जये त्वां सौमित्रे मा भूद्धर्मविपर्ययः।&lt;br&gt;&#xA;त्यागो वधो वा विहितः साधूनां तूभयं समम् ॥ 7.106.13 ॥&lt;br&gt;&#xA;रामेण भाषिते वाक्ये बाष्पव्याकुलितेन्द्रियः।&lt;br&gt;&#xA;लक्ष्मणस्त्वरितं प्रायात्स्वगृहं न विवेश ह ॥ 7.106.14 ॥&lt;br&gt;&#xA;स गत्वा सरयूतीरमुपस्पृश्य कृताञ्जलिः।&lt;br&gt;&#xA;निगृह्य सर्वस्रोतांसि निःश्वासं न मुमोच ह ॥ 7.106.15 ॥&lt;br&gt;&#xA;अनिःश्वसन्तं युक्तं तं सशक्राः साप्सरोगणाः।&lt;br&gt;&#xA;देवाः सर्षिगणाः सर्वे पुष्पैरभ्यकिरंस्तदा ॥ 7.106.16 ॥&lt;br&gt;&#xA;अदृश्यं सर्वमनुजैः सशरीरं महाबलम्।&lt;br&gt;&#xA;प्रगृह्य लक्ष्मणं शक्रस्त्रिदिवं संविवेश ह ॥ 7.106.17 ॥&lt;br&gt;&#xA;ततो विष्णोश्चतुर्भागमागतं सुरसत्तमाः।&lt;br&gt;&#xA;दृष्ट्वा प्रमुदिताः सर्वेऽपूजयन् समहर्षयः ॥ 7.106.18 ॥&lt;/p&gt;</description>
    </item>
    <item>
      <title>१०७ लव-कुशाभिषेकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/107_lava-kushAbhiShekaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/107_lava-kushAbhiShekaH/</guid>
      <description>&lt;p&gt;विसृज्य लक्ष्मणं रामो दुःखशोकसमन्वितः।&lt;br&gt;&#xA;पुरोधसं मन्त्रिणश्च नैगमांश्चेदमब्रवीत् ॥ 7.107.1 ॥&lt;br&gt;&#xA;अद्य राज्येऽभिषेक्ष्यामि भरतं धर्मवत्सलम्।&lt;br&gt;&#xA;अयोध्यायाः पतिं वीरं ततो यास्याम्यहं वनम् ॥ 7.107.2 ॥&lt;br&gt;&#xA;प्रवेशयत सम्भारान्माभूत्कालस्य पर्ययः।&lt;br&gt;&#xA;अद्यैवाहं गमिष्यामि लक्ष्मणेन गतां गतिम् ॥ 7.107.3 ॥&lt;br&gt;&#xA;तच्छ्रुत्वा राघवेणोक्तं सर्वाः प्रकृतयो भृशम्।&lt;br&gt;&#xA;मूर्धभिः प्रणता भूमौ गतसत्त्वा इवाभवन् ॥ 7.107.4 ॥&lt;br&gt;&#xA;भरतश्च विसञ्ज्ञोऽभूच्छ्रुत्वा रामस्य भाषितम्।&lt;br&gt;&#xA;राज्यं विगर्हयामास राघवं चेदमब्रवीत् ॥ 7.107.5 ॥&lt;br&gt;&#xA;सत्येनाहं शपे राजन्स्वर्गलोके न चैव हि।&lt;br&gt;&#xA;न कामये यथा राज्यं त्वां विना रघुनन्दन ॥ 7.107.6 ॥&lt;br&gt;&#xA;इमौ कुशलवौ राजन्नभिषिञ्च नराधिप।&lt;br&gt;&#xA;कोसलेषु कुशं वीरमुत्तरेषु तथा लवम् ॥ 7.107.7 ॥&lt;br&gt;&#xA;शत्रुघ्नस्य तु गच्छन्तु दूतास्त्वरितविक्रमाः।&lt;br&gt;&#xA;इदं गमनमस्माकं स्वर्गायाख्यातु मा चिरम् ॥ 7.107.8 ॥&lt;br&gt;&#xA;तच्छ्रुत्वा भरतेनोक्तं दृष्ट्वा चापि ह्यधोमुखान्।&lt;br&gt;&#xA;पौरान्दुःखेन सन्तप्तान्वसिष्ठो वाक्यमब्रवीत् ॥ 7.107.9 ॥&lt;br&gt;&#xA;वत्स राम इमाः पश्य धरणीं प्रकृतीर्गताः।&lt;br&gt;&#xA;ज्ञात्वैषामीप्सितं कार्यं मा चैषां विप्रियं कृथाः ॥ 7.107.10 ॥&lt;br&gt;&#xA;वसिष्ठस्य तु वाक्येन उत्थाप्य प्रकृतीजनम्।&lt;br&gt;&#xA;किं करोमीति काकुत्स्थः सर्वा वचनमब्रवीत् ॥ 7.107.11 ॥&lt;br&gt;&#xA;ततः सर्वाः प्रकृतयो रामं वचनमब्रुवन्।&lt;br&gt;&#xA;गच्छन्तमनुगच्छामो यत्र राम गमिष्यसि ॥ 7.107.12 ॥&lt;br&gt;&#xA;पौरेषु यदि ते प्रीतिर्यदि स्नेहो ह्यनुत्तमः।&lt;br&gt;&#xA;सपुत्रदाराः काकुत्स्थ समागच्छाम सत्पथम् ॥ 7.107.13 ॥&lt;br&gt;&#xA;तपोवनं वा दुर्गं वा नदीमम्भोनिधिं तथा।&lt;br&gt;&#xA;वयं ते यदि न त्याज्याः सर्वान्नो नय ईश्वर ॥ 7.107.14 ॥&lt;br&gt;&#xA;एषा नः परमा प्रीतिरेष नः परमो वरः।&lt;br&gt;&#xA;हृद्गता नः सदा प्रीतिस्तवानुगमने नृप ॥ 7.107.15 ॥&lt;br&gt;&#xA;स्वकृतान्तं चान्ववेक्ष्य तस्मिन्नहनि राघवः।&lt;br&gt;&#xA;[सुतौ प्रस्थापयामास धर्मिष्ठौ धर्मवत्सलौ] ॥ 7.107.16 ॥&lt;br&gt;&#xA;कोसलेषु कुशं वीरमुत्तरेषु तथा लवम्।&lt;br&gt;&#xA;अभिषिच्य महात्मानावुभौ रामः कुशीलवौ ॥ 7.107.17 ॥&lt;br&gt;&#xA;अभिषिक्तौ सुतावङ्के प्रतिष्ठाप्य पुरे ततः।&lt;br&gt;&#xA;परिष्वज्य महाबाहुर्मूर्ध्न्युपाघ्राय चासकृत् ॥ 7.107.18 ॥&lt;br&gt;&#xA;रथानां तु सहस्राणि नागानामयुतानि च।&lt;br&gt;&#xA;दशायुतानि चाश्वानामेकैकस्य धनं ददौ ॥ 7.107.19 ॥&lt;br&gt;&#xA;बहुरत्नौ बहुधनौ हृष्टपुष्टजनावृतौ।&lt;br&gt;&#xA;स्वे पुरे प्रेषयामास भ्रातरौ तु कुशीलवौ ॥ 7.107.20 ॥&lt;br&gt;&#xA;अभिषिच्य सुतौ वीरौ प्रतिष्ठाप्य पुरे तदा।&lt;br&gt;&#xA;दूतान्सम्प्रेषयामास शत्रुघ्नाय महात्मने ॥ 7.107.21 ॥&lt;/p&gt;</description>
    </item>
    <item>
      <title>१०८ अनुचरणानुञा-नियोगाश् च</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/108_anucharaNAnuJNA-niyogAsh_cha/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/108_anucharaNAnuJNA-niyogAsh_cha/</guid>
      <description>&lt;p&gt;ते दूता रामवाक्येन चोदिता लघुविक्रमाः।&lt;br&gt;&#xA;प्रजग्मुर्मधुरां शीघ्रं चक्रुर्वासं न चाध्वनि ॥ 7.108.1 ॥&lt;br&gt;&#xA;ते तु त्रिभिरहोरात्रैः सम्प्राप्य मधुरामथ।&lt;br&gt;&#xA;शत्रुघ्नाय यथातत्त्वमाचख्युः सर्वमेव तत् ॥ 7.108.2 ॥&lt;br&gt;&#xA;लक्ष्मणस्य परित्यागं प्रतिज्ञां राघवस्य च।&lt;br&gt;&#xA;पुत्रयोरभिषेकं च पौरानुगमनं तथा ॥ 7.108.3 ॥&lt;br&gt;&#xA;कुशावतीति नाम्ना सा कृता रामेण धीमता।&lt;br&gt;&#xA;श्रावस्तीति पुरी रम्या श्राविता च लवस्य ह ॥ 7.108.4 ॥&lt;br&gt;&#xA;अयोध्यां विजनां कृत्वा राघवो भरतस्तथा।&lt;br&gt;&#xA;स्वर्गस्य गमनोद्योगं कृतवन्तौ महारथौ ॥ 7.108.5 ॥&lt;br&gt;&#xA;एवं सर्वं निवेद्याशु शत्रुघ्नाय महात्मने।&lt;br&gt;&#xA;विरेमुस्ते ततो दूतास्त्वर राजेति चाब्रुवन् ॥ 7.108.6 ॥&lt;br&gt;&#xA;तच्छ्रुत्वा घोरसङ्काशं कुलक्षयमुपस्थितम्।&lt;br&gt;&#xA;प्रकृतीस्तु समानीय काञ्चनं च पुरोधसम् ॥ 7.108.7 ॥&lt;br&gt;&#xA;तेषां सर्वं यथावृत्तमब्रवीद्रघनन्दनः।&lt;br&gt;&#xA;आत्मनश्च विपर्यासं भविष्यं भ्रातृभिः सह ॥ 7.108.8 ॥&lt;br&gt;&#xA;ततः पुत्रद्वयं वीरः सोऽभ्यषिञ्चन्नराधिपः।&lt;br&gt;&#xA;सुबाहुर्मधुरां लेभे शत्रुघाती च वैदिशम् ॥ 7.108.9 ॥&lt;br&gt;&#xA;द्विधा कृत्वा तु तां सेनां माधुरीं पुत्रयोर्द्वयोः।&lt;br&gt;&#xA;धनं च युक्तं कृत्वा वै स्थापयामास पार्थिवः ॥ 7.108.10 ॥&lt;br&gt;&#xA;सुबाहुं मधुरायां च वैदेशे शत्रुघातिनम्।&lt;br&gt;&#xA;ययौ स्थाप्य तदाऽयोध्यां रथेनैकेन राघवः ॥ 7.108.11 ॥&lt;br&gt;&#xA;स ददर्श महात्मानं ज्वलन्तमिव पावकम्।&lt;br&gt;&#xA;सूक्ष्मक्षौमाम्बरधरं मुनिभिः सार्धमक्षयैः ॥ 7.108.12 ॥&lt;br&gt;&#xA;सोऽभिवाद्य ततो रामं प्राञ्जलिः प्रयतेन्द्रियः।&lt;br&gt;&#xA;उवाच वाक्यं धर्मज्ञं धर्ममेवानुचिन्तयन् ॥ 7.108.13 ॥&lt;br&gt;&#xA;कृत्वाभिषेकं सुतयोर्द्वयो राघवनन्दन।&lt;br&gt;&#xA;तवानुगमने राजन्विद्धि मां कृतनिश्चयम् ॥ 7.108.14 ॥&lt;br&gt;&#xA;न चान्यदपि वक्तव्यमतो वीर न शासनम्।&lt;br&gt;&#xA;विलोक्यमानमिच्छामि मद्विधेन विशेषतः ॥ 7.108.15 ॥&lt;br&gt;&#xA;तस्य तां बुद्धिमक्लीबां विज्ञाय रघुनन्दनः।&lt;br&gt;&#xA;बाढमित्येव शत्रुघ्नं रामो वाक्यमुवाच ह ॥ 7.108.16 ॥&lt;br&gt;&#xA;तस्य वाक्यस्य वाक्यान्ते वानराः कामरूपिणः।&lt;br&gt;&#xA;ऋक्षराक्षससङ्घाश्च समापेतुरनेकशः ॥ 7.108.17 ॥&lt;br&gt;&#xA;सुग्रीवं ते पुरस्कृत्य सर्व एव समागताः।&lt;br&gt;&#xA;तं रामं द्रष्टुमनसः स्वर्गायाभिमुखं स्थितम् ॥ 7.108.18 ॥&lt;br&gt;&#xA;देवपुत्रा ऋषिसुता गन्धर्वाणां सुतास्तथा।&lt;br&gt;&#xA;रामक्षयं विदित्वा ते सर्व एव समागताः ॥ 7.108.19 ॥&lt;br&gt;&#xA;ते राममभिवाद्योचुः सर्वे वानरराक्षसाः।&lt;br&gt;&#xA;तवानुगमने राजन्सम्प्राप्ताः कृतनिश्चयाः ॥ 7.108.20 ॥&lt;br&gt;&#xA;यदि राम विनास्माभिर्गच्छेस्त्वं पुरुषोत्तम।&lt;br&gt;&#xA;यमदण्डमिवोद्यम्य त्वया स्म विनिपातिताः ॥ 7.108.21 ॥&lt;br&gt;&#xA;तैरेवमुक्तः काकुत्स्थो बाढमित्यब्रवीत् स्मयन् ॥ 7.108.22 ॥&lt;br&gt;&#xA;एतस्मिन्नन्तरे रामं सुग्रीवोऽपि महाबलः।&lt;br&gt;&#xA;प्रणम्य विधिवद्वीरं विज्ञापयितुमुद्यतः ॥ 7.108.23 ॥&lt;br&gt;&#xA;अभिषिच्याङ्गदं वीरमागतोऽस्मि नरेश्वर।&lt;br&gt;&#xA;तवानुगमने राजन्विद्धि मां कृतनिश्चयम् ॥ 7.108.24 ॥&lt;br&gt;&#xA;तस्य तद्वचनं श्रुत्वा रामो रमयतां वरः।&lt;br&gt;&#xA;वानरेन्द्रमथोवाचं मैत्रं तस्यानुचिन्तयन् ॥ 7.108.25 ॥&lt;br&gt;&#xA;सखे शृणुष्व सुग्रीव न त्वयाऽहं विनाकृतः।&lt;br&gt;&#xA;गच्छेयं देवलोकं वा परमं वा पदं महत् ॥ 7.108.26 ॥&lt;br&gt;&#xA;यावत्प्रजा धरिष्यन्ति तावत्त्वं वै बिभीषण।&lt;br&gt;&#xA;राक्षसेन्द्र महावीर्य लङ्कास्थस्त्वं धरिष्यसि ॥ 7.108.27 ॥&lt;br&gt;&#xA;यावच्चन्द्रश्च सूर्यश्च यावत्तिष्ठति मेदिनी।&lt;br&gt;&#xA;यावच्च मत्कथा लोके तावद्राज्यं तवास्त्विह ॥ 7.108.28 ॥&lt;br&gt;&#xA;शासितस्त्वं सखित्वेन कार्यं ते मम शासनम्।&lt;br&gt;&#xA;प्रजाः संरक्ष धर्मेण नोत्तरं वक्तुमर्हसि ॥ 7.108.29 ॥&lt;br&gt;&#xA;किञ्चान्यद्वक्तुमिच्छामि राक्षसेन्द्र महामते ॥ 7.108.30 ॥&lt;br&gt;&#xA;आराधय जगन्नाथमिक्ष्वाकुकुलदैवतम्।&lt;br&gt;&#xA;आराधनीयमनिशं सर्वैर्दैवैः सवासवैः ॥ 7.108.31 ॥&lt;br&gt;&#xA;तथेति प्रतिजग्राह रामवाक्यं विभीषणः।&lt;br&gt;&#xA;राजा राक्षसमुख्यानां राघवाज्ञामनुस्मरन् ॥ 7.108.32 ॥&lt;br&gt;&#xA;तमेवमुक्त्वा काकुत्स्थो हनूमन्तमथाब्रवीत्।&lt;br&gt;&#xA;जीविते कृतबुद्धिस्त्वं मा प्रतिज्ञां विलोपय ॥ 7.108.33 ॥&lt;br&gt;&#xA;मत्कथाः प्रचरिष्यन्ति यावल्लोके हरीश्वर।&lt;br&gt;&#xA;तावद्रमस्व सुप्रीतो मद्वाक्यमनुपालयन् ॥ 7.108.34 ॥&lt;br&gt;&#xA;एवमुक्तस्तु हनुमान्राघवेण महात्मना।&lt;br&gt;&#xA;वाक्यं विज्ञापयामास परं हर्षमवाप्य च ॥ 7.108.35 ॥&lt;br&gt;&#xA;यावत्तव कथा लोके विचरिष्यति पावनी।&lt;br&gt;&#xA;तावत्स्थास्यामि मेदिन्यां तवाज्ञामनुपालयन् ॥ 7.108.36 ॥&lt;br&gt;&#xA;मैन्दं च द्विविदं चैव पञ्च जाम्बवता सह।&lt;br&gt;&#xA;यावत्कलिश्च सम्प्राप्तस्तावज्जीवत सर्वदा ॥ 7.108.37 ॥&lt;br&gt;&#xA;तानेवमुक्त्वा काकुत्स्थः सर्वांस्तानृक्षवानरान्।&lt;br&gt;&#xA;उवाच बाढं गच्छध्वं मया सार्धं यथेप्सितम् ॥ 7.108.38 ॥&lt;/p&gt;</description>
    </item>
    <item>
      <title>१०९ सानुचरं निर्गमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/109_sAnucharaM_nirgamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/109_sAnucharaM_nirgamanam/</guid>
      <description>&lt;p&gt;प्रभातायां तु शर्वर्यां पृथुवक्षा महायशाः।&lt;br&gt;&#xA;रामः कमलपत्राक्षः पुरोधसमथाब्रवीत् ॥ 7.109.1 ॥&lt;br&gt;&#xA;अग्निहोत्रं व्रजत्वग्रे दीप्यमानं सह द्विजैः।&lt;br&gt;&#xA;वाजपेयातपत्रं च शोभमानं महापथे ॥ 7.109.2 ॥&lt;br&gt;&#xA;ततो वसिष्ठस्तेजस्वी सर्वं निरवशेषतः।&lt;br&gt;&#xA;चकार विधिवद्धर्मं महाप्रास्थानिकं विधिम् ॥ 7.109.3 ॥&lt;br&gt;&#xA;ततः सूक्ष्माम्बरधरो ब्रह्ममावर्तयन्परम्।&lt;br&gt;&#xA;कुशान्गृहीत्वा पाणिभ्यां प्रसज्य प्रययावथ ॥ 7.109.4 ॥&lt;br&gt;&#xA;अव्याहरन्क्वचित्किञ्चिन्निश्चेष्टो निःसुखः पथि।&lt;br&gt;&#xA;निर्जगाम गृहात्तस्माद्दीप्यमान इवांशुमान् ॥ 7.109.5 ॥&lt;br&gt;&#xA;रामस्य दक्षिणे पार्श्वे सपद्मा श्रीरपाश्रिता।&lt;br&gt;&#xA;सव्ये तु ह्रीर्महादेवी व्यवसायस्तथाग्रतः ॥ 7.109.6 ॥&lt;br&gt;&#xA;शरा नानाविधाश्चापि धनुरायतमुत्तमम्।&lt;br&gt;&#xA;तथाऽऽयुधानि ते सर्वे ययुः पुरुषविग्रहाः ॥ 7.109.7 ॥&lt;br&gt;&#xA;वेदा ब्राह्मणरूपेण गायत्री सर्वरक्षिणी।&lt;br&gt;&#xA;ओङ्कारोऽथ वषट्कारः सर्वे राममनुव्रताः ॥ 7.109.8 ॥&lt;br&gt;&#xA;ऋषयश्च महात्मानः सर्व एव महीसुराः।&lt;br&gt;&#xA;अन्वगच्छन्महात्मानं स्वर्गद्वारमपावृतम् ॥ 7.109.9 ॥&lt;br&gt;&#xA;तं यान्तमनुगच्छन्ति ह्यन्तःपुरचराः स्त्रियः।&lt;br&gt;&#xA;सवृद्धबालदासीकाः सवर्षवरकिङ्कराः ॥ 7.109.10 ॥&lt;br&gt;&#xA;सान्तःपुरश्च भरतः शत्रुघ्नसहितो ययौ।&lt;br&gt;&#xA;रामं गतिमुपागम्य साग्निहोत्रमनुव्रतः ॥ 7.109.11 ॥&lt;br&gt;&#xA;ते च सर्वे महात्मानः साग्निहोत्राः समागताः।&lt;br&gt;&#xA;सपुत्रदाराः काकुत्स्थमनुजग्मुर्महामतिम् ॥ 7.109.12 ॥&lt;br&gt;&#xA;मन्त्रिणो भृत्यवर्गाश्च सपुत्रपशुबान्धवाः।&lt;br&gt;&#xA;सर्वे सहानुगा राममन्वगच्छन्प्रहृष्टवत् ॥ 7.109.13 ॥&lt;br&gt;&#xA;ततः सर्वाः प्रकृतयो हृष्टपुष्टजनावृताः।&lt;br&gt;&#xA;गच्छन्तमन्वगछंस्तं राघवं गुणरञ्जिताः ॥ 7.109.14 ॥&lt;br&gt;&#xA;ततः सस्त्रीपुमांसस्ते सपक्षिपशुवाहनाः।&lt;br&gt;&#xA;राघवस्यानुगाः सर्वे हृष्टा विगतकल्मषाः ॥ 7.109.15 ॥&lt;br&gt;&#xA;स्नाताः प्रमुदिताः सर्वे हृष्टाः पुष्टाश्च वानराः।&lt;br&gt;&#xA;दृढं किलकिलाशब्दैः सर्वं राममनुव्रतम् ॥ 7.109.16 ॥&lt;br&gt;&#xA;न तत्र कश्चिद्दीनो वा व्रीडितो वाऽपि दुःखितः।&lt;br&gt;&#xA;हृष्टं समुदितं सर्वं बभूव परमाद्भुतम् ॥ 7.109.17 ॥&lt;br&gt;&#xA;द्रष्टुकामोऽथ निर्यान्तं रामं जानपदो जनः।&lt;br&gt;&#xA;यः प्राप्तः सोऽपि दृष्ट्वैव स्वर्गायानुगतो मुदा ॥ 7.109.18 ॥&lt;br&gt;&#xA;ऋक्षवानररक्षांसि जनाश्च पुरवासिनः।&lt;br&gt;&#xA;आगच्छन्परया भक्त्या पृष्ठतः सुसमाहिताः ॥ 7.109.19 ॥&lt;br&gt;&#xA;यानि भूतानि नगरेऽप्यन्तर्धानगतानि च।&lt;br&gt;&#xA;राघवं तान्यनुययुः स्वर्गाय समुपस्थितम् ॥ 7.109.20 ॥&lt;br&gt;&#xA;यानि पश्यन्ति काकुत्स्थं स्थावराणि चराणि च।&lt;br&gt;&#xA;सर्वाणि रामगमने ह्यनुजग्मुर्हि तान्यपि ॥ 7.109.21 ॥&lt;br&gt;&#xA;नोच्छ्वसत्तदयोध्यायां सुसूक्ष्ममपि दृश्यते।&lt;br&gt;&#xA;तिर्यग्योनिगताश्चापि सर्वे राममनुव्रताः ॥ 7.109.22 ॥&lt;/p&gt;</description>
    </item>
    <item>
      <title>११० परम-पद-गतिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/110_parama-pada-gatiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/12_avatAra-samAptiH/110_parama-pada-gatiH/</guid>
      <description>&lt;p&gt;अध्यर्धयोजनं गत्वा नदीं पश्चान्मुखाश्रिताम्।&lt;br&gt;&#xA;सरयूं पुण्यसलिलां ददर्श रघुनन्दनः ॥ 7.110.1 ॥&lt;br&gt;&#xA;तां नदीमाकुलावर्तां सर्वत्रानुसरन्नृपः।&lt;br&gt;&#xA;आगतः सप्रजो रामस्तं देशं रघुनन्दनः ॥ 7.110.2 ॥&lt;br&gt;&#xA;अथ तस्मिन्मुहूर्ते तु ब्रह्मा लोकपितामहः।&lt;br&gt;&#xA;सर्वैः परिवृतो देवैर्ऋषिभिश्च महात्मभिः ॥ 7.110.3 ॥&lt;br&gt;&#xA;आययौ यत्र काकुत्स्थः स्वर्गाय समुपस्थितः।&lt;br&gt;&#xA;विमानशतकोटीभिर्दिव्याभिरभिसंवृतः ॥ 7.110.4 ॥&lt;br&gt;&#xA;दिव्यतेजोवृतं व्योम ज्योतिर्भूतमनुत्तमम्।&lt;br&gt;&#xA;स्वयम्प्रभैः स्वतेजोभिः स्वर्गिभिः पुण्यकर्मभिः ॥ 7.110.5 ॥&lt;br&gt;&#xA;पुण्या वाता ववुश्चैव गन्धवन्तः सुखप्रदाः।&lt;br&gt;&#xA;पपात पुष्पवृष्टिश्च देवैर्मुक्ता महौघवत् ॥ 7.110.6 ॥&lt;br&gt;&#xA;तस्मिंस्तूर्यशतैः कीर्णे गन्धर्वाप्सरसङ्कुले।&lt;br&gt;&#xA;सरयूसलिलं रामः पद्भ्यां समुपचक्रमे ॥ 7.110.7 ॥&lt;br&gt;&#xA;ततः पितामहो वाणीमन्तरिक्षादभाषत।&lt;br&gt;&#xA;आगच्छ विष्णो भद्रं ते दिष्ट्या प्राप्तोऽसि राघव ॥ 7.110.8 ॥&lt;br&gt;&#xA;यामिच्छसि महाबाहो तां तनुं प्रविश स्विकाम्।&lt;br&gt;&#xA;वैष्णवीं तां महातेजस्तद्वाकाशं सनातनम् ॥ 7.110.9 ॥&lt;br&gt;&#xA;ऋते मायां विशालाक्षीं तव पूर्वपरिग्रहाम्।&lt;br&gt;&#xA;त्वामचिन्त्यं महद्भूतमक्षयं सर्वसङ्ग्रहम् ॥ 7.110.10 ॥&lt;br&gt;&#xA;यामिच्छसि महातेजस्तां तनुं प्रविश स्वयम् ॥ 7.110.11 ॥&lt;br&gt;&#xA;पितामहवचः श्रुत्वा विनिश्चित्य महामतिः।&lt;br&gt;&#xA;विवेश वैष्णवं तेजः सशरीरः सहानुजः ॥ 7.110.12 ॥&lt;br&gt;&#xA;ततो विष्णुमयं देवं पूजयन्ति स्म देवताः।&lt;br&gt;&#xA;साध्या मरुद्गणाश्चैव सेन्द्राः साग्निपुरोगमाः ॥ 7.110.13 ॥&lt;br&gt;&#xA;ये च दिव्या ऋषिगणा गन्धर्वाप्सरसश्च याः।&lt;br&gt;&#xA;सुपर्णनागयक्षाश्च दैत्यदानवराक्षसाः ॥ 7.110.14 ॥&lt;br&gt;&#xA;सर्वं पुष्टं प्रमुदितं सुसम्पूर्णमनोरथम्।&lt;br&gt;&#xA;साधु साध्विति तैर्देवैस्त्रिदिवं गतकल्मषम् ॥ 7.110.15 ॥&lt;br&gt;&#xA;अथ विष्णुर्महातेजाः पितामहमुवाच ह।&lt;br&gt;&#xA;एषां लोकं जनौघानां दातुमर्हसि सुव्रत ॥ 7.110.16 ॥&lt;br&gt;&#xA;इमे हि सर्वे स्नेहान्मामनुयाता यशस्विनः।&lt;br&gt;&#xA;भक्ता हि भजितव्याश्च त्यक्तात्मानश्च मत्कृते ॥ 7.110.17 ॥&lt;br&gt;&#xA;तच्छ्रुत्वा विष्णुवचनं ब्रह्मा लोकगुरुः प्रभुः।&lt;br&gt;&#xA;लोकान्सान्तानिकान्नाम यास्यन्तीमे समागताः ॥ 7.110.18 ॥&lt;br&gt;&#xA;यच्च तिर्यग्गतं किञ्चित्त्वामेवमनुचिन्तयत्।&lt;br&gt;&#xA;प्राणांस्त्यक्ष्यति भक्त्या वै तत्सन्ताने निवत्स्यति ॥ 7.110.19 ॥&lt;br&gt;&#xA;सर्वैर्ब्रह्मगुणैर्युक्ते ब्रह्मलोकादनन्तरे ॥ 7.110.20 ॥&lt;br&gt;&#xA;वानराश्च स्विकां योनिमृक्षाश्चैव तथा ययुः।&lt;br&gt;&#xA;येभ्यो विनिस्सृताः सर्वे सुरेभ्यः सुरसम्भवाः ॥ 7.110.21 ॥&lt;br&gt;&#xA;तेषु प्रविविशे चैव सुग्रीवः सूर्यमण्डलम्।&lt;br&gt;&#xA;पश्यतां सर्वदेवानां स्वान्पितॄन्प्रतिपेदिरे ॥ 7.110.22 ॥&lt;br&gt;&#xA;तथोक्तवति देवेशे गोप्रतारमुपागताः।&lt;br&gt;&#xA;भेजिरे सरयूं सर्वे हर्षपूर्णाश्रुविक्लवाः ॥ 7.110.23 ॥&lt;br&gt;&#xA;अवगाह्य जलं यो यः प्राणी ह्यासीत् प्रहृष्टवत्।&lt;br&gt;&#xA;मानुषं देहमुत्सृज्य विमानं सोऽध्यरोहत ॥ 7.110.24 ॥&lt;br&gt;&#xA;सम्प्राप्य त्रिदिवं जग्मुः प्रभासुरवपूंषि च।&lt;br&gt;&#xA;दिव्या दिव्येन वपुषा देवा दीप्ता इवाभवन् ॥ 7.110.25 ॥&lt;br&gt;&#xA;गत्वा तु सरयूतोयं स्थावराणि चराणि च।&lt;br&gt;&#xA;प्राप्य तत्तोयविक्लेदं देवलोकमुपागमन् ॥ 7.110.26 ॥&lt;br&gt;&#xA;तस्मिन्नपि समापन्ना ऋक्षवानरराक्षसाः।&lt;br&gt;&#xA;तेऽपि स्वर्गं प्रविविशुर्देहान्निक्षिप्य चाम्भसि ॥ 7.110.27 ॥&lt;br&gt;&#xA;ततः समागतान्सर्वान्स्थाप्य लोकगुरुर्दिवि।&lt;br&gt;&#xA;जगाम त्रिदशैः सार्धं सदा हृष्टैर्दिवं महत् ॥ 7.110.28 ॥&lt;/p&gt;</description>
    </item>
  </channel>
</rss>
