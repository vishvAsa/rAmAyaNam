<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२ वाल्मीकि-दर्शनादि on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/07_lavaNAsura-vadhaH/02_vAlmIki-darshanAdi/</link>
    <description>Recent content in &#43;०२ वाल्मीकि-दर्शनादि on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/07_lavaNAsura-vadhaH/02_vAlmIki-darshanAdi/index.xml" rel="self" type="application/rss+xml" />
    <item>
      <title>०६५ वाल्मीकि-दर्शनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/07_lavaNAsura-vadhaH/02_vAlmIki-darshanAdi/065_vAlmIki-darshanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/07_lavaNAsura-vadhaH/02_vAlmIki-darshanAdi/065_vAlmIki-darshanam/</guid>
      <description>&lt;p&gt;प्रस्थाप्य च बलं सर्वं मासमात्रोषितः पथि।&lt;br&gt;&#xA;एक एवाशु शत्रुघ्नो जगाम त्वरितं तदा ॥ 7.65.1 ॥&lt;br&gt;&#xA;द्विरात्रमन्तरे शूर उष्य राघवनन्दनः।&lt;br&gt;&#xA;वाल्मीकेराश्रमं पुण्यमगच्छद्वासमुत्तमम् ॥ 7.65.2 ॥&lt;br&gt;&#xA;सोऽभिवाद्य महात्मानं वाल्मीकिं मुनिसत्तमम्।&lt;br&gt;&#xA;कृताञ्जलिरथो भूत्वा वाक्यमेतदुवाच ह ॥ 7.65.3 ॥&lt;br&gt;&#xA;भगवन्वस्तुमिच्छामि गुरोः कृत्यादिहागतः।&lt;br&gt;&#xA;श्वः प्रभाते गमिष्यामि प्रतीचीं वारुणीं दिशम् ॥ 7.65.4 ॥&lt;br&gt;&#xA;शत्रुघ्नस्य वचः श्रुत्वा प्रहस्य मुनिपुङ्गवः।&lt;br&gt;&#xA;प्रत्युवाच महात्मानं स्वागतं ते महायशः ॥ 7.65.5 ॥&lt;br&gt;&#xA;स्वमाश्रममिदं सौम्य राघवाणां कुलस्य हि।&lt;br&gt;&#xA;आसनं पाद्यमर्ध्यं च निर्विशङ्कः प्रतीच्छ मे ॥ 7.65.6 ॥&lt;br&gt;&#xA;प्रतिगृह्य तदा पूजां फलमूलं च भोजनम्।&lt;br&gt;&#xA;भक्षयामास काकुत्स्थस्तृप्तिं च परमां गतः ॥ 7.65.7 ॥&lt;br&gt;&#xA;स भुक्त्वा फलमूलं च महर्षिं तमुवाच ह।&lt;br&gt;&#xA;इयं यज्ञविभूतिस्ते कस्याश्रमसमीपतः ॥ 7.65.8 ॥&lt;br&gt;&#xA;तत्तस्य भाषितं श्रुत्वा वाल्मीकिर्वाक्यमब्रवीत्।&lt;br&gt;&#xA;शत्रुघ्न शृणु यस्येदं बभूवायतनं पुरा ॥ 7.65.9 ॥&lt;br&gt;&#xA;युष्माकं पूर्वको राजा सौदासस्तस्य भूपतेः।&lt;br&gt;&#xA;पुत्रो वीरसहो नाम वीर्यवानतिधार्मिकः ॥ 7.65.10 ॥&lt;br&gt;&#xA;स बाल एव सौदासो मृगयामुपचक्रमे।&lt;br&gt;&#xA;चञ्चूर्यमाणं ददृशे स शूरो राक्षसद्वयम् ॥ 7.65.11 ॥&lt;br&gt;&#xA;शार्दूलरूपिणौ घोरौ मृगान्बहुसहस्रशः।&lt;br&gt;&#xA;भक्षमाणावसन्तुष्टौ पर्याप्तिं नैव जग्मतुः ॥ 7.65.12 ॥&lt;br&gt;&#xA;स तु तौ राक्षसौ दृष्ट्वा निर्मृगं च वनं कृतम्।&lt;br&gt;&#xA;क्रोधेन महताऽऽविष्टो जघानैकं महेषुणा ॥ 7.65.13 ॥&lt;br&gt;&#xA;विनिपात्य तमेकं तु सौदासः पुरुषर्षभः।&lt;br&gt;&#xA;विज्वरो विगतामार्षो हतं रक्षो ह्युदैक्षत ॥ 7.65.14 ॥&lt;br&gt;&#xA;निरीक्षमाणं तं दृष्ट्वा सहायं तस्य रक्षसः।&lt;br&gt;&#xA;सन्तापमकरोद्घोरं सौदासं चेदमब्रवीत् ॥ 7.65.15 ॥&lt;br&gt;&#xA;यस्मादनपराधं त्वं सहायं मम जघ्निवान्।&lt;br&gt;&#xA;तस्मात्तवापि पापिष्ठ प्रदास्यामि प्रतिक्रियाम् ॥ 7.65.16 ॥&lt;br&gt;&#xA;एवमुक्त्वा तु तद्राक्षस्तत्रैवान्तरधीयत।&lt;br&gt;&#xA;कालपर्याययोगेन राजा मित्रसहोऽभवत् ॥ 7.65.17 ॥&lt;br&gt;&#xA;राजापि यजते यज्ञमस्याश्रमसमीपतः।&lt;br&gt;&#xA;अश्वमेधं महायज्ञं तं वसिष्ठोऽभ्यपालयत् ॥ 7.65.18 ॥&lt;br&gt;&#xA;तत्र यज्ञो महानासीद्बहुवर्षगणायुतः।&lt;br&gt;&#xA;समृद्धः परया लक्ष्म्या देवयज्ञसमोऽभवत् ॥ 7.65.19 ॥&lt;br&gt;&#xA;अथावसाने यज्ञस्य पूर्ववैरमनुस्मरन्।&lt;br&gt;&#xA;वसिष्ठरूपी राजानमिति होवाच राक्षसः ॥ 7.65.20 ॥&lt;br&gt;&#xA;अस्य यज्ञस्य जातोऽन्तः सामिषं भोजनं मम।&lt;br&gt;&#xA;दीयतामिह शीघ्रं वै नात्र कार्या विचारणा ॥ 7.65.21 ॥&lt;br&gt;&#xA;तच्छ्रुत्वा व्याहृतं वाक्यं रक्षसा ब्रह्मरूपिणा।&lt;br&gt;&#xA;भक्ष्यसंस्कारकुशलमुवाच पृथिवीपतिः ॥ 7.65.22 ॥&lt;br&gt;&#xA;हविष्यं सामिषं स्वादु यथा भवति भोजनम्।&lt;br&gt;&#xA;तथा कुरुष्व शीघ्रं वै परितुष्येद्यथा गुरुः ॥ 7.65.23 ॥&lt;br&gt;&#xA;शासनात्पार्थिवेन्द्रस्य सूदः सम्भ्रान्तमानसः।&lt;br&gt;&#xA;स राक्षसः पुनस्तत्र सूदवेषमथाकरोत् ॥ 7.65.24 ॥&lt;br&gt;&#xA;स मानुषमथो मांसं पार्थिवाय न्यवेदयत्।&lt;br&gt;&#xA;इदं स्वादु हविष्यं च सामिषं चान्नमाहृतम् ॥ 7.65.25 ॥&lt;br&gt;&#xA;स भोजनं वसिष्ठाय पत्न्या सार्धमुपाहरत्।&lt;br&gt;&#xA;मदयन्त्या नरव्याघ्र सामिषं रक्षसा हृतम् ॥ 7.65.26 ॥&lt;br&gt;&#xA;ज्ञात्वा तदामिषं विप्रो मानुषं भाजनं गतम्।&lt;br&gt;&#xA;क्रोधेन महताऽऽविष्टो व्याहर्तुमुपचक्रमे ॥ 7.65.27 ॥&lt;br&gt;&#xA;यस्मात्त्वं भोजनं राजन्ममैतद्दातुमिच्छसि।&lt;br&gt;&#xA;तस्माद्भोजनमेतत्ते भविष्यति न संशयः ॥ 7.65.28 ॥&lt;br&gt;&#xA;ततः क्रुद्धस्तु सौदासस्तोयं जग्राह पाणिना।&lt;br&gt;&#xA;वसिष्ठं शप्तुमारेभे भार्या चैनमवारयत् ॥ 7.65.29 ॥&lt;br&gt;&#xA;राजन्प्रभुर्यतोऽस्माकं वसिष्ठो भगवानृषिः।&lt;br&gt;&#xA;प्रतिशप्तुं न शक्तस्त्वं देवतुल्यं पुरोधसम् ॥ 7.65.30 ॥&lt;br&gt;&#xA;ततः क्रोधमयं तोयं तेजोबलसमन्वितम्।&lt;br&gt;&#xA;व्यसर्जयत धर्मात्मा ततः पादौ सिषेच च ॥ 7.65.31 ॥&lt;br&gt;&#xA;तदाप्रभृति राजाऽसौ सौदासः सुमहायशाः।&lt;br&gt;&#xA;कल्माषपादः संवृत्तः ख्यातश्चैव तथा नृपः ॥ 7.65.32 ॥&lt;br&gt;&#xA;स राजा सह पत्न्या वै प्रणिपत्य मुहुर्मुहुः।&lt;br&gt;&#xA;पुनर्वसिष्ठं प्रोवाच यदुक्तं ब्रह्मरूपिणा ॥ 7.65.33 ॥&lt;br&gt;&#xA;तच्छ्रुत्वा पार्थिवेन्द्रस्य रक्षसा विकृतं च तत्।&lt;br&gt;&#xA;पुनः प्रोवाच राजानं वसिष्ठः पुरुषर्षभम् ॥ 7.65.34 ॥&lt;br&gt;&#xA;मया रोषपरीतेन यदिदं व्याहृतं वचः।&lt;br&gt;&#xA;नैतच्छक्यं वृथा कर्तुं प्रदास्यामि च ते वरम् ॥ 7.65.35 ॥&lt;br&gt;&#xA;कालो द्वादश वर्षाणि शापस्यान्तो भविष्यति।&lt;br&gt;&#xA;मत्प्रासादाच्च राजेन्द्र व्यतीतं न स्मरिष्यसि ॥ 7.65.36 ॥&lt;br&gt;&#xA;एवं स राजा तं शापमुपभुज्यारिसूदनः।&lt;br&gt;&#xA;प्रतिलेभे पुना राज्यं प्रजाश्चैवान्वपालयत् ॥ 7.65.37 ॥&lt;br&gt;&#xA;तस्य कल्माषपादस्य यज्ञस्यायतनं शुभम्।&lt;br&gt;&#xA;आश्रमस्य समीपेऽस्य यन्मां पृच्छसि राघव ॥ 7.65.38 ॥&lt;br&gt;&#xA;तस्य तां पार्थिवेन्द्रस्य कथां श्रुत्वा सुदारुणाम्।&lt;br&gt;&#xA;विवेश पर्णशालायां महर्षिमभिवाद्य च ॥ 7.65.39 ॥&lt;/p&gt;</description>
    </item>
    <item>
      <title>०६६ लव-कुश-प्रसूतिः यमुना-प्राप्तिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/07_lavaNAsura-vadhaH/02_vAlmIki-darshanAdi/066_lava-kusha-prasUtiH_yamunA-prAptiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/07_lavaNAsura-vadhaH/02_vAlmIki-darshanAdi/066_lava-kusha-prasUtiH_yamunA-prAptiH/</guid>
      <description>&lt;p&gt;यामेव रात्रिं शत्रुघ्नः पर्णशालामुपाविशत्।&lt;br&gt;&#xA;तामेव रात्रिं सीतापि प्रसूता दारकद्वयम् ॥ 7.66.1 ॥&lt;br&gt;&#xA;ततोऽर्धरात्रसमये बालका मुनिदारकाः।&lt;br&gt;&#xA;वाल्मीकेः प्रियमाचख्युः सीतायाः प्रसवं शुभम् ॥ 7.66.2 ॥&lt;br&gt;&#xA;भगवन्रामपत्नी सा प्रसूता दारकद्वयम्।&lt;br&gt;&#xA;ततो रक्षां महातेजः कुरु भूतविनाशिनीम् ॥ 7.66.3 ॥&lt;br&gt;&#xA;तेषां तद्वचनं श्रुत्वा महर्षिः समुपागमत्।&lt;br&gt;&#xA;बालचन्द्रप्रतीकाशौ देवपुत्रौ महौजसौ ॥ 7.66.4 ॥&lt;br&gt;&#xA;जगाम तत्र हृष्टात्मा ददर्श च कुमारकौ।&lt;br&gt;&#xA;भूतघ्नीं चाकरोत्ताभ्यां रक्षां रक्षोविनाशिनीम् ॥ 7.66.5 ॥&lt;br&gt;&#xA;कुशमुष्टिमुपादाय लवं चैव तु स द्विजः।&lt;br&gt;&#xA;वाल्मीकिः प्रददौ ताभ्यां रक्षां भूतविनाशिनीम् ॥ 7.66.6 ॥&lt;br&gt;&#xA;यस्तयोः पूर्वजो जातः स कुशैर्मन्त्रसत्कृतैः।&lt;br&gt;&#xA;निर्मार्जनीयस्तु तदा कुश इत्यस्य नाम तत् ॥ 7.66.7 ॥&lt;br&gt;&#xA;यश्चावरो भवेत्ताभ्यां लवेन स समाहितः।&lt;br&gt;&#xA;निर्मार्जनीयो वृद्धाभिर्लव इत्येव नामतः ॥ 7.66.8 ॥&lt;br&gt;&#xA;एवं कुशलवौ नाम्ना तावुभौ यमजातकौ।&lt;br&gt;&#xA;मत्कृताभ्यां च नामभ्यां ख्यातियुक्तौ भविष्यतः ॥ 7.66.9 ॥&lt;br&gt;&#xA;तां रक्षां जगृहुस्ताश्च मुनिहस्तात्समाहिताः।&lt;br&gt;&#xA;अकुर्वंश्च ततो रक्षां तयोर्विगतकल्मषाः ॥ 7.66.10 ॥&lt;br&gt;&#xA;तथा तां क्रियमाणां च वृद्धाभिर्जन्म नाम च।&lt;br&gt;&#xA;सङ्कीर्तनं च रामस्य सीतायाः प्रसवौ शुभौ ॥ 7.66.11 ॥&lt;br&gt;&#xA;अर्धरात्रे तु शत्रुघ्नः शुश्राव सुमहत्प्रियम्।&lt;br&gt;&#xA;पर्णशालां ततो गत्वा मातर्दिष्ट्येति चाब्रवीत् ॥ 7.66.12 ॥&lt;br&gt;&#xA;तथा तस्य प्रहृष्टस्य शत्रुघ्नस्य महात्मनः।&lt;br&gt;&#xA;व्यतीता वार्षिकी रात्रिः श्रावणी लघुविक्रमः ॥ 7.66.13 ॥&lt;br&gt;&#xA;प्रभाते सुमहावीर्यः कृत्वा पौर्वाह्णिकीं क्रियाम्।&lt;br&gt;&#xA;मुनिं प्राञ्जलिरामन्त्र्य ययौ पश्चान्मुखः पुनः ॥ 7.66.14 ॥&lt;br&gt;&#xA;स गत्वा यमुनातीरं सप्तरात्रोषितः पथि।&lt;br&gt;&#xA;ऋषीणां पुण्यकीर्तीनामाश्रमे वासमभ्ययात् ॥ 7.66.15 ॥&lt;br&gt;&#xA;स तत्र मुनिभिः सार्धं भार्गवप्रमुखैर्नृपः।&lt;br&gt;&#xA;कथाभिरभिरूपाभिर्वासं चक्रे महायशाः ॥ 7.66.16 ॥&lt;br&gt;&#xA;स काञ्चनाद्यैर्मुनिभिः समेतो रघुप्रवीरो रजनीं तदानीम्।&lt;br&gt;&#xA;कथाप्रकारैर्बहुभिर्महात्मा विरामयामास नरेन्द्रसूनुः ॥ 7.66.17 ॥&lt;/p&gt;</description>
    </item>
  </channel>
</rss>
