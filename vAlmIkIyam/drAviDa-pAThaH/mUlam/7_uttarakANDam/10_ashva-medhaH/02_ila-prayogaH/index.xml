<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२ इल-प्रयोगः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/</link>
    <description>Recent content in &#43;०२ इल-प्रयोगः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/index.xml" rel="self" type="application/rss+xml" />
    <item>
      <title>०८७ इल-स्त्री-भावः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/087_ila-strI-bhAvaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/087_ila-strI-bhAvaH/</guid>
      <description>&lt;p&gt;तच्छ्रुत्वा लक्ष्मणेनोक्तं वाक्यं वाक्यविशारदः।&lt;br&gt;&#xA;प्रत्युवाच महातेजाः प्रहसन्राघवो वचः ॥ 7.87.1 ॥&lt;br&gt;&#xA;एवमेव नरश्रेष्ठ यथा वदसि लक्ष्मण।&lt;br&gt;&#xA;वृत्रघातमशेषेण वाजिमेधफलं च यत् ॥ 7.87.2 ॥&lt;br&gt;&#xA;श्रूयते हि पुरा सौम्य कर्दमस्य प्रजापतेः।&lt;br&gt;&#xA;पुत्रो बाह्लीश्वरः श्रीमानिलो नाम महाशयाः ॥ 7.87.3 ॥&lt;br&gt;&#xA;स राजा पृथिवीं सर्वां वशे कृत्वा सुधार्मिकः।&lt;br&gt;&#xA;राज्यं चैव नरव्याघ्र पुत्रवत्पर्यपालयत् ॥ 7.87.4 ॥&lt;br&gt;&#xA;सुरैश्च परमोदारैर्दैतेयैश्च महाधनैः।&lt;br&gt;&#xA;नागराक्षसगन्धर्वैर्यक्षैश्च सुमहात्मभिः ॥ 7.87.5 ॥&lt;br&gt;&#xA;पूज्यते नित्यशः सौम्य भयार्तै रघुनन्दन।&lt;br&gt;&#xA;अबिभ्यंश्च त्रयो लोकाः सरोषस्य महात्मनः ॥ 7.87.6 ॥&lt;br&gt;&#xA;स राजा तादृशो ह्यासीद्धर्मे वीर्ये च निष्ठितः।&lt;br&gt;&#xA;बुद्ध्या च परमोदारो बाह्लीकेशो महायशाः ॥ 7.87.7 ॥&lt;br&gt;&#xA;स प्रचक्रे महाबाहुर्मृगयां रुचिरे वने।&lt;br&gt;&#xA;चैत्रे मनोरमे मासि सभृत्यबलवाहनः ॥ 7.87.8 ॥&lt;br&gt;&#xA;प्रजघ्ने च नृपोऽरण्ये मृगाञ्छतसहस्रशः।&lt;br&gt;&#xA;हत्वैव तृप्तिर्नाभूच्च राज्ञस्तस्य महात्मनः ॥ 7.87.9 ॥&lt;br&gt;&#xA;नानामृगाणामयुतं वध्यमानं महात्मना।&lt;br&gt;&#xA;यत्र जातो माहासेनस्तं देशमुपचक्रमे ॥ 7.87.10 ॥&lt;br&gt;&#xA;तस्मिन्प्रदेशे देवेश शैलराजसुतां हरः।&lt;br&gt;&#xA;रमयामास दुर्धर्षः सर्वैरनुचरैः सह ॥ 7.87.11 ॥&lt;br&gt;&#xA;कृत्वा स्त्रीरूपमात्मानमुमेशो गोपतिध्वजः।&lt;br&gt;&#xA;देव्याः प्रियचिकीर्षुः संस्तस्मिन्पर्वतनिर्झरे ॥ 7.87.12 ॥&lt;br&gt;&#xA;ये तु तत्र वनोद्देशे सत्त्वाः पुरुषवादिनः।&lt;br&gt;&#xA;वृक्षाः पुरुषनामानस्तेऽभवन् स्त्रीजनास्तदा ॥ 7.87.13 ॥&lt;br&gt;&#xA;एतस्मिन्नन्तरे राजा स इलः कर्दमात्मजः।&lt;br&gt;&#xA;निघ्नन्मृगसहस्राणि तं देशमुपचक्रमे ॥ 7.87.14 ॥&lt;br&gt;&#xA;स दृष्ट्वा स्त्रीकृतं सर्वं सव्यालमृगपक्षकम्।&lt;br&gt;&#xA;आत्मनं स्त्रीकृतं चैव सानुगं रघुनन्दन ॥ 7.87.15 ॥&lt;br&gt;&#xA;तस्य दुःखं महच्चासीद्दृष्ट्वाऽऽत्मानं तथागतम्।&lt;br&gt;&#xA;उमापतेश्च तत्कर्म ज्ञात्वा त्रासमुपागमत् ॥ 7.87.16 ॥&lt;br&gt;&#xA;ततो देवं महात्मानं शितिकण्ठं कपर्दिनम्।&lt;br&gt;&#xA;जगाम शरणं राजा सभृत्यबलवाहनः ॥ 7.87.17 ॥&lt;br&gt;&#xA;ततः प्रहस्य वरदः सह देव्या महेश्वरः।&lt;br&gt;&#xA;प्रजापतिसुतं वाक्यमुवाच वरदः स्वयम् ॥ 7.87.18 ॥&lt;br&gt;&#xA;उत्तिष्ठोत्तिष्ठ राजर्षे कार्दमेय महाबल।&lt;br&gt;&#xA;पुरुषत्वमृते सौम्य वरं वरय सुव्रत ॥ 7.87.19 ॥&lt;br&gt;&#xA;ततः स राजा दुःखार्तः प्रत्याख्यातो महात्मना।&lt;br&gt;&#xA;न च जग्राह स्त्रीभूतो वरमन्यं सुरोत्तमात् ॥ 7.87.20 ॥&lt;br&gt;&#xA;ततः शोकेन महता शैलराजसुतां नृपः।&lt;br&gt;&#xA;प्रणिपत्य ह्युमां देवीं सर्वेणैवान्तरात्मना ॥ 7.87.21 ॥&lt;br&gt;&#xA;ईशे वराणां वरदे लोकानामसि भामिनी।&lt;br&gt;&#xA;अमोघदर्शने देवी भज सौम्येन चक्षुषा ॥ 7.87.22 ॥&lt;br&gt;&#xA;हृद्गतं तस्य राजर्षेर्विज्ञाय हरसन्निधौ।&lt;br&gt;&#xA;प्रत्युवाच शुभं वाक्यं देवी रुद्रस्य सम्मता ॥ 7.87.23 ॥&lt;br&gt;&#xA;अर्धस्य देवो वरदो वरार्धस्य तव ह्यहम्।&lt;br&gt;&#xA;तस्मादर्धं गृहाण त्वं स्त्रीपुंसोर्यावदिच्छसि ॥ 7.87.24 ॥&lt;br&gt;&#xA;तदद्भुततरं श्रुत्वा देव्या वरमनुत्तमम्।&lt;br&gt;&#xA;सम्प्रहृष्टमना भूत्वा राजा वाक्यमथाब्रवीत् ॥ 7.87.25 ॥&lt;br&gt;&#xA;यदि देवि प्रसन्ना मे रूपेणाप्रतिमा भुवि।&lt;br&gt;&#xA;मासं स्त्रीत्वमुपासित्वा मासं स्यां पुरुषः पुनः ॥ 7.87.26 ॥&lt;br&gt;&#xA;ईप्सितं तस्य विज्ञाय देवी सुरुचिरानना।&lt;br&gt;&#xA;प्रत्युवाच शुभं वाक्यमेवमेव भविष्यति ॥ 7.87.27 ॥&lt;br&gt;&#xA;राजन्पुरुषभूतस्त्वं स्त्रीभावं न स्मरिष्यसि।&lt;br&gt;&#xA;स्त्रीभूतश्च परं मासं न स्मरिष्यसि पौरुषम् ॥ 7.87.28 ॥&lt;br&gt;&#xA;एवं स राजा पुरुषो मासं भूत्वाथ कार्दमिः।&lt;br&gt;&#xA;त्रैलोक्यसुन्दरी नारी मासमेकमिलाऽभवत् ॥ 7.87.29 ॥&lt;/p&gt;</description>
    </item>
    <item>
      <title>०८८ किम्-पुरुष-स्त्री-करणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/088_kim-puruSha-strI-karaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/088_kim-puruSha-strI-karaNam/</guid>
      <description>&lt;p&gt;तां कथामिलसम्बद्धां रामेण समुदीरिताम्।&lt;br&gt;&#xA;लक्ष्मणो भरतश्चैव श्रुत्वा परमविस्मितौ ॥ 7.88.1 ॥&lt;br&gt;&#xA;तौ रामं प्राञ्जली भूत्वा तस्य राज्ञो महात्मनः।&lt;br&gt;&#xA;विस्तरं तस्य भावस्य तदा पप्रच्छतुः पुनः ॥ 7.88.2 ॥&lt;br&gt;&#xA;कथं स राजा स्त्रीभूतो वर्तयामास दुर्गतिः।&lt;br&gt;&#xA;पुरुषः स यदा भूतः कां वृत्तिं वर्तयत्यसौ ॥ 7.88.3 ॥&lt;br&gt;&#xA;तयोस्तद्भाषितं श्रुत्वा कौतूहलसमन्वितम्।&lt;br&gt;&#xA;कथयामास काकुत्स्थस्तस्य राज्ञो यथागतम् ॥ 7.88.4 ॥&lt;br&gt;&#xA;तमेव प्रथमं मासं स्त्रीभूता लोकसुन्दरी।&lt;br&gt;&#xA;ताभिः परिवृता स्त्रीभिर्ये च पूर्वपदानुगाः ॥ 7.88.5 ॥&lt;br&gt;&#xA;तत्काननं विगाह्वाशु विजह्रे लोकसुन्दरी।&lt;br&gt;&#xA;द्रुमगुल्मलताकीर्णं पद्भ्यां पद्मदलेक्षणा ॥ 7.88.6 ॥&lt;br&gt;&#xA;वाहनानि च सर्वाणि सा त्यक्त्वा वै समन्ततः।&lt;br&gt;&#xA;पर्वताभोगविवरे तस्मिन्रेमे इला तदा ॥ 7.88.7 ॥&lt;br&gt;&#xA;अथ तस्मिन्वनोद्देशे पर्वतस्याविदूरतः।&lt;br&gt;&#xA;सरः सुरुचिरप्रख्यं नानापक्षिगणैर्युतम् ॥ 7.88.8 ॥&lt;br&gt;&#xA;ददर्श सा त्विला तस्मिन्बुधं सोमसुतं तदा।&lt;br&gt;&#xA;ज्वलन्तं स्वेन वपुषा पूर्णसोममिवोदितम् ॥ 7.88.9 ॥&lt;br&gt;&#xA;तपन्तं च तपस्तीव्रमम्भोमध्ये दुरासदम्।&lt;br&gt;&#xA;यशस्करं कामकरं कारुण्ये पर्यवस्थितम् ॥ 7.88.10 ॥&lt;br&gt;&#xA;सा तं जलाशयं सर्वं क्षोभयामास विस्मिता।&lt;br&gt;&#xA;सहगैः पूर्वपुरुषैः स्त्रीभूतै रघुनन्दन ॥ 7.88.11 ॥&lt;br&gt;&#xA;बुधस्तु तां समीक्ष्यैव कामबाणवशं गतः।&lt;br&gt;&#xA;नोपलेभे तदाऽऽत्मानं सञ्चचाल तदाऽऽम्भसि ॥ 7.88.12 ॥&lt;br&gt;&#xA;इलां निरीक्षमाणस्तु त्रैलोक्याभ्यधिकां शुभाम्।&lt;br&gt;&#xA;चिन्तां समभ्यतिक्रामत् का न्वियं देवताधिका ॥ 7.88.13 ॥&lt;br&gt;&#xA;न देवीषु न नागीषु नासुरीष्वप्सरःसु च।&lt;br&gt;&#xA;दृष्टपूर्वा मया काचिद्रूपेणानेन शोभिता ॥ 7.88.14 ॥&lt;br&gt;&#xA;सदृशीयं मम भवेद्यदि नान्यपरिग्रहः।&lt;br&gt;&#xA;इति बुद्धिं समास्थाय जलात्कूलमुपागमत् ॥ 7.88.15 ॥&lt;br&gt;&#xA;आश्रमं समुपागम्य ततस्ताः प्रमदोत्तमाः।&lt;br&gt;&#xA;शब्दापयत धर्मात्मा ताश्चैनं च ववन्दिरे ॥ 7.88.16 ॥&lt;br&gt;&#xA;स ताः पप्रच्छ धर्मात्मा कस्यैषा लोकसुन्दरी।&lt;br&gt;&#xA;किमर्थमागता चैव सर्वमाख्यात मा चिरम् ॥ 7.88.17 ॥&lt;br&gt;&#xA;शुभं तु तस्य तद्वाक्यं मधुरं मधुराक्षरम्।&lt;br&gt;&#xA;श्रुत्वा स्त्रियश्च ताः सर्वा ऊचुर्मधुरया गिरा ॥ 7.88.18 ॥&lt;br&gt;&#xA;अस्माकमेषा सुश्रोणी प्रभुत्वे वर्तते सदा।&lt;br&gt;&#xA;अपतिः काननान्तेषु सहास्माभिश्चरत्यसौ ॥ 7.88.19 ॥&lt;br&gt;&#xA;तद्वाक्यमव्यक्तपदं तासां स्त्रीणां निशम्य च।&lt;br&gt;&#xA;विद्यामावर्तनीं पुण्यामावर्तयत स द्विजः ॥ 7.88.20 ॥&lt;br&gt;&#xA;सोऽर्थं विदित्वा सकलं तस्य राज्ञो यथागतम्।&lt;br&gt;&#xA;सर्वा एव स्त्रियस्ताश्च बभाषे मुनिपुङ्गवः ॥ 7.88.21 ॥&lt;br&gt;&#xA;अत्र किम्पुरुषीर्भूत्वा शैलरोधसि वत्स्यथ।&lt;br&gt;&#xA;आवासस्तु गिरावस्मिञ्छीघ्रमेव विधीयताम् ॥ 7.88.22 ॥&lt;br&gt;&#xA;मूलपत्रफलैः सर्वा वर्तयिष्यथ नित्यदा।&lt;br&gt;&#xA;स्त्रियः किम्पुरुषान्नाम भर्तॄन्समुपलप्स्यथ ॥ 7.88.23 ॥&lt;br&gt;&#xA;ताः श्रुत्वा सोमपुत्रस्य वाचं किम्पुरुषीकृताः।&lt;br&gt;&#xA;उपासाञ्चक्रिरे शैलं वध्वस्ता बहुलास्तदा ॥ 7.88.24 ॥&lt;/p&gt;</description>
    </item>
    <item>
      <title>०८९ पुरूरव-उत्पत्तिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/089_purUrava-utpattiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/089_purUrava-utpattiH/</guid>
      <description>&lt;p&gt;श्रुत्वा किम्पुरुषोत्पत्तिं लक्ष्मणो भरतस्तदा।&lt;br&gt;&#xA;आश्चर्यमिति चाब्रूतामुभौ रामं जनेश्वरम् ॥ 7.89.1 ॥&lt;br&gt;&#xA;अथ रामः कथामेतां भूय एव महायशाः।&lt;br&gt;&#xA;कथयामास धर्मात्मा प्रजापतिसुतस्य वै ॥ 7.89.2 ॥&lt;br&gt;&#xA;सर्वास्ता विद्रुता दृष्ट्वा किन्नरीर्ऋषिसत्तमः।&lt;br&gt;&#xA;उवाच रूपसम्पन्नां तां स्त्रियं प्रहसन्निव ॥ 7.89.3 ॥&lt;br&gt;&#xA;सोमस्याहं सुदयितः सुतः सुरुचिरानने।&lt;br&gt;&#xA;भजस्व मां वरारोहे भक्त्या स्निग्धेन चक्षुषा ॥ 7.89.4 ॥&lt;br&gt;&#xA;तस्य तद्वचनं श्रुत्वा शून्ये स्वजनवर्जिते।&lt;br&gt;&#xA;इला सुरुचिरप्रख्यं प्रत्युवाच महाग्रहम् ॥ 7.89.5 ॥&lt;br&gt;&#xA;अहं कामचरी सौम्य तवास्मि वशवर्तिनी।&lt;br&gt;&#xA;प्रशाधि मां सोमसुत यथेच्छसि तथा कुरु ॥ 7.89.6 ॥&lt;br&gt;&#xA;तस्यास्तदद्भुतप्रख्यं श्रुत्वा हर्षमुपागतः।&lt;br&gt;&#xA;स वै कामी सह तया रेमे चन्द्रमसः सुतः ॥ 7.89.7 ॥&lt;br&gt;&#xA;बुधस्य माधवो मासस्तामिलां रुचिराननाम्।&lt;br&gt;&#xA;गतो रमयतोऽत्यर्थं क्षणवत्तस्य कामिनः ॥ 7.89.8 ॥&lt;br&gt;&#xA;अथ मासे तु सम्पूर्णे पूर्णेन्दुसदृशाननः।&lt;br&gt;&#xA;प्रजापतिसुतः श्रीमाञ्छयने प्रत्यबुध्यत ॥ 7.89.9 ॥&lt;br&gt;&#xA;सोऽपश्यत्सोमजं तत्र तपन्तं सलिलाशये।&lt;br&gt;&#xA;ऊर्ध्वबाहुं निरालम्बं तं राजा प्रत्यभाषत ॥ 7.89.10 ॥&lt;br&gt;&#xA;भगवन्पर्वतं दुर्गं प्रविष्टोऽस्मि सहानुगः।&lt;br&gt;&#xA;न च पश्यामि तत्सैन्यं क्व नु ते मामका गताः ॥ 7.89.11 ॥&lt;br&gt;&#xA;तच्छ्रुत्वा तस्य राजर्षेर्नष्टसञ्ज्ञस्य भाषितम्।&lt;br&gt;&#xA;प्रत्युवाच शुभं वाक्यं सान्त्वयन्परया गिरा ॥ 7.89.12 ॥&lt;br&gt;&#xA;अश्मवर्षेण महता भृत्यास्ते विनिपातिताः।&lt;br&gt;&#xA;त्वं चाश्रमपदे सुप्तो वातवर्षभयार्दितः ॥ 7.89.13 ॥&lt;br&gt;&#xA;समाश्वसिहि भद्रं ते निर्भयो विगतज्वरः।&lt;br&gt;&#xA;फलमूलाशनो वीर निवसेह यथासुखम् ॥ 7.89.14 ॥&lt;br&gt;&#xA;स राजा तेन वाक्येन प्रत्याश्वस्तो महामतिः।&lt;br&gt;&#xA;प्रत्युवाच ततो वाक्यं दीनो भृत्यक्षयाद् भृशम् ॥ 7.89.15 ॥&lt;br&gt;&#xA;त्यक्ष्याम्यहं स्वकं राज्यं नाहं भृत्यैर्विनाकृतः।&lt;br&gt;&#xA;वर्तयेयं क्षणं ब्रह्मन्समनुज्ञातुमर्हसि ॥ 7.89.16 ॥&lt;br&gt;&#xA;सुतो धर्मपरो ब्रह्मञ्ज्येष्ठो मम महायशाः।&lt;br&gt;&#xA;शशबिन्दुरिति ख्यातः स मे राज्यं प्रपत्स्यते ॥ 7.89.17 ॥&lt;br&gt;&#xA;न हि शक्ष्याम्यहं हित्वा भृत्यदारान्सुखान्वितान्।&lt;br&gt;&#xA;प्रतिवक्तुं महातेजः किञ्चिदप्यशुभं वचः ॥ 7.89.18 ॥&lt;br&gt;&#xA;तथा ब्रुवति राजेन्द्रे बुधः परममद्भुतम्।&lt;br&gt;&#xA;सान्त्वपूर्वमथोवाच वासस्त इह रोचताम् ॥ 7.89.19 ॥&lt;br&gt;&#xA;न सन्तापस्त्वया कार्यः कार्दमेय महाबल।&lt;br&gt;&#xA;संवत्सरोषितस्येह कारयिष्यामि ते हितम् ॥ 7.89.20 ॥&lt;br&gt;&#xA;तस्य तद्वचनं श्रुत्वा बुधस्याक्लिष्टकर्मणः।&lt;br&gt;&#xA;वासाय विदधे बुद्धिं यदुक्तं ब्रह्मवादिना ॥ 7.89.21 ॥&lt;br&gt;&#xA;मासं स स्त्री तदा भूत्वा रमयत्यनिशं शुदा।&lt;br&gt;&#xA;मासं पुरुषभावेन धर्मबुद्धिं चकार सः ॥ 7.89.22 ॥&lt;br&gt;&#xA;ततः सा नवमे मासि इला सोमसुतात्सुतम्।&lt;br&gt;&#xA;जनयामास सुश्रोणी पुरूरवसमूर्जितम् ॥ 7.89.23 ॥&lt;br&gt;&#xA;जातमात्रं तु सुश्रोणी पितुर्हस्ते न्यवेशयत्।&lt;br&gt;&#xA;बुधस्य समवर्णभमिला पुत्रं महाबलम् ॥ 7.89.24 ॥&lt;br&gt;&#xA;बुधस्तु पुरुषीभूतं स वै संवत्सरान्तरम्।&lt;br&gt;&#xA;कथाभी रमयामास धर्मयुक्ताभिरात्मवान् ॥ 7.89.25 ॥&lt;/p&gt;</description>
    </item>
    <item>
      <title>०९० इलाश्व-मेधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/090_ilAshva-medhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/7_uttarakANDam/10_ashva-medhaH/02_ila-prayogaH/090_ilAshva-medhaH/</guid>
      <description>&lt;p&gt;तथोक्तवति रामे तु तस्य जन्म तदद्भुतम्।&lt;br&gt;&#xA;उवाच लक्ष्मणो भूयो भरतश्च महायशाः ॥ 7.90.1 ॥&lt;br&gt;&#xA;इला सा सोमपुत्रस्य संवत्सरमथोषिता।&lt;br&gt;&#xA;अकरोत्किं नरश्रेष्ठ तत्त्वं शंसितुमर्हसि ॥ 7.90.2 ॥&lt;br&gt;&#xA;तयोस्तद्वाक्यमाधुर्यं निशम्य परिपृच्छतोः।&lt;br&gt;&#xA;रामः पुनरुवाचेमां प्रजापतिसुते कथाम् ॥ 7.90.3 ॥&lt;br&gt;&#xA;पुरुषत्वं गते शूरे बुधः परमबुद्धिमान्।&lt;br&gt;&#xA;संवर्तं परमोदारमाजुहाव महायशाः ॥ 7.90.4 ॥&lt;br&gt;&#xA;च्यवनं भृगुपुत्रं च मुनिं चारिष्टनेमिनम्।&lt;br&gt;&#xA;प्रमोदनं मोदकरं ततो दुर्वाससं मुनिम् ॥ 7.90.5 ॥&lt;br&gt;&#xA;एतान्सर्वान्समानीय वाक्यज्ञस्तत्त्वदर्शनः।&lt;br&gt;&#xA;उवाच सर्वान्सुहृदो धैर्येण सुसमाहितान् ॥ 7.90.6 ॥&lt;br&gt;&#xA;अयं राजा महाबाहुः कर्दमस्य इलः सुतः।&lt;br&gt;&#xA;जानीतैनं यथाभूतं श्रेयो ह्यत्र विधीयताम् ॥ 7.90.7 ॥&lt;br&gt;&#xA;तेषां संवदतामेव तमाश्रममुपागमत्।&lt;br&gt;&#xA;कर्दमस्तु महातेजा द्विजैः सह महात्मभिः ॥ 7.90.8 ॥&lt;br&gt;&#xA;पुलस्त्यश्च क्रतुश्चैव वषट्कारस्तथैव च।&lt;br&gt;&#xA;ओङ्कारश्च महातेजास्तमाश्रममुपागमत् ॥ 7.90.9 ॥&lt;br&gt;&#xA;ते सर्वे हृष्टमनसः परस्परसमागमे।&lt;br&gt;&#xA;हितैषिणो बाल्हिपतेः पृथग्वाक्यान्यथाब्रुवन् ॥ 7.90.10 ॥&lt;br&gt;&#xA;कर्दमस्त्वब्रवीद्वाक्यं सुतार्थं परमं हितम्।&lt;br&gt;&#xA;द्विजाः शृणुत मद्वाक्यं यच्छ्रेयः पार्थिवस्य हि ॥ 7.90.11 ॥&lt;br&gt;&#xA;नाश्वमेधात्परो यज्ञः प्रियश्चैव महात्मनः।&lt;br&gt;&#xA;तस्माद्यजामहे सर्वे पार्थिवार्थे दुरासदम् ॥ 7.90.12 ॥&lt;br&gt;&#xA;कर्दमेनैवमुक्तास्तु सर्व एव द्विजर्षभाः।&lt;br&gt;&#xA;रोचयन्ति स्म तं यज्ञं रुद्रस्याराधनं प्रति ॥ 7.90.13 ॥&lt;br&gt;&#xA;संवर्तस्य तु राजर्षेः शिष्यः पुरपुरञ्जयः।&lt;br&gt;&#xA;मरुत्त इति विख्यातस्तं यज्ञं समुपाहरत् ॥ 7.90.14 ॥&lt;br&gt;&#xA;ततो यज्ञो महानासीद्बुधाश्रमसमीपतः।&lt;br&gt;&#xA;रुद्रश्च परमं तोषमाजगाम महायशाः ॥ 7.90.15 ॥&lt;br&gt;&#xA;अथ यज्ञे समाप्ते तु प्रीतः परमया मुदा।&lt;br&gt;&#xA;उमापतिर्द्विजान्सर्वानुवाच इलसन्निधौ ॥ 7.90.16 ॥&lt;br&gt;&#xA;प्रीतोऽस्मि हयमेधेन भक्त्या च द्विजसत्तमाः।&lt;br&gt;&#xA;अस्य बाह्लिपतेश्चैव किं करोमि प्रियं शुभम् ॥ 7.90.17 ॥&lt;br&gt;&#xA;तथा वदति देवेशे द्विजास्ते सुसमाहिताः।&lt;br&gt;&#xA;प्रसादयन्ति देवेशं यथा स्यात्पुरुषस्त्विला ॥ 7.90.18 ॥&lt;br&gt;&#xA;ततः प्रीतो महादेवः पुरुषत्वं ददौ पुनः।&lt;br&gt;&#xA;इलायै सुमहातेजा दत्त्वा चान्तरधीयत ॥ 7.90.19 ॥&lt;br&gt;&#xA;निवृत्ते हयमेधे च गतश्चादर्शनं हरः।&lt;br&gt;&#xA;यथागतं द्विजाः सर्वे ह्यगच्छन्दीर्घदर्शिनः ॥ 7.90.20 ॥&lt;br&gt;&#xA;राजा तु बाह्लिमुत्सृज्य मध्यदेशे ह्यनुत्तमम्।&lt;br&gt;&#xA;निवेशयामास पुरं प्रतिष्ठानं यशस्करम् ॥ 7.90.21 ॥&lt;br&gt;&#xA;शशबिन्दुश्च राजर्षिर्बाह्लिं पुरपुरञ्जयः।&lt;br&gt;&#xA;प्रतिष्ठाने इलो राजा प्रजापतिसुतो बली ॥ 7.90.22 ॥&lt;br&gt;&#xA;स काले प्राप्तवाल्ँलोकमिलो ब्राह्ममनुत्तमम्।&lt;br&gt;&#xA;ऐलः पुरूरवा राजा प्रतिष्ठानमवाप्तवान् ॥ 7.90.23 ॥&lt;br&gt;&#xA;ईदृशो ह्यश्वमेधस्य प्रभावः पुरुषर्षभौ।&lt;br&gt;&#xA;स्त्रीभूतः पौरुषं लेभे यच्चान्यदपि दुर्लभम् ॥ 7.90.24 ॥&lt;/p&gt;</description>
    </item>
  </channel>
</rss>
