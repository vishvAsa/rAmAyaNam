<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०७-लङ्का-दहनम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/</link>
    <description>Recent content in &#43;०७-लङ्का-दहनम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/index.xml" rel="self" type="application/rss+xml" />
    <item>
      <title>०४९ हनुमता रावणदर्शनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/049_hanumatA_rAvaNadarshanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/049_hanumatA_rAvaNadarshanam/</guid>
      <description>&lt;p&gt;ततः स कर्मणा तस्य विस्मितो भीमविक्रमः।&lt;br&gt;&#xA;हनुमान् रोषताम्राक्षो रक्षोधिपमवैक्षत ॥ 5.49.1 ॥&lt;br&gt;&#xA;भ्राजमानं महार्हेण काञ्चनेन विराजता।&lt;br&gt;&#xA;मुक्ताजालावृतेनाथ मुकुटेन महाद्युतिम् ॥ 5.49.2 ॥&lt;br&gt;&#xA;वज्रसंयोगसंयुक्तैर्महार्हमणिविग्रहैः।&lt;br&gt;&#xA;हैमैराभरणैश्चित्रैर्मनसेव प्रकल्पितैः ॥ 5.49.3 ॥&lt;br&gt;&#xA;महार्हक्षौमसंवीतं रक्तचन्दनरूषितम्।&lt;br&gt;&#xA;स्वनुलिप्तं विचित्राभिर्विविधाभिश्च भक्तिभिः ॥ 5.49.4 ॥&lt;br&gt;&#xA;विवृतैर्दर्शनीयैश्च रक्ताक्षैर्भीमदर्शनैः।&lt;br&gt;&#xA;दीप्ततीक्ष्णमहादंष्ट्रैः प्रलम्बदशनच्छदैः ॥ 5.49.5 ॥&lt;br&gt;&#xA;शिरोभिर्दशभिर्वीरं भ्राजमानं महौजसम्।&lt;br&gt;&#xA;नानाव्यालसमाकीर्णैः शिखरैरिव मन्दरम् ॥ 5.49.6 ॥&lt;br&gt;&#xA;नीलाञ्जनचयप्रख्यं हारेणोरसि राजता।&lt;br&gt;&#xA;पूर्णचन्द्राभवक्रेण सबलाकमिवाम्बुदम् ॥ 5.49.7 ॥&lt;br&gt;&#xA;बाहुभिर्बद्धकेयूरैश्चन्दनोत्तमरूषितैः।&lt;br&gt;&#xA;भ्राजमानाङ्गदैः पीनैः पञ्चशीर्षौरिवोरगैः ॥ 5.49.8 ॥&lt;br&gt;&#xA;महति स्फाटिके चित्रे रत्नसंयोगसंस्कृते।&lt;br&gt;&#xA;उत्तमास्तरणास्तीर्णे सूपविष्टं वरासने ॥ 5.49.9 ॥&lt;br&gt;&#xA;अलङ्कृताभिरत्यर्थं प्रमदाभिः समन्ततः।&lt;br&gt;&#xA;वालव्यजनहस्ताभिरारात् समुपसेवितम् ॥ 5.49.10 ॥&lt;br&gt;&#xA;दुर्धरेण प्रहस्तेन महापार्श्वेन रक्षसा।&lt;br&gt;&#xA;मन्त्रिभिर्मन्त्रतत्त्वज्ञैर्निकुम्भेन च मन्त्रिणा ॥ 5.49.11 ॥&lt;br&gt;&#xA;सुखोपविष्टं रक्षोभिश्चतुर्भिर्बलदर्पितैः।&lt;br&gt;&#xA;कृत्स्न परिवृतं लोकं चतुर्भिरिव सागरैः ॥ 5.49.12 ॥&lt;br&gt;&#xA;सचिवैर्मन्त्रतत्त्वज्ञैरन्यैश्च शुभबुद्धिभिः।&lt;br&gt;&#xA;अन्वास्यमानं रक्षोभिः सुरैरिव सुरेश्वरम् ॥ 5.49.13 ॥&lt;br&gt;&#xA;अपश्यद्राक्षसपतिं हनुमानतितेजसम्।&lt;br&gt;&#xA;विष्ठितं मेरुशिखरे सतोयमिव तोयदम् ॥ 5.49.14 ॥&lt;br&gt;&#xA;स तैः सम्पीड्यमानोऽपि रक्षोभिर्भीमविक्रमैः।&lt;br&gt;&#xA;विस्मयं परमं गत्वा रक्षोधिपमवैक्षत ॥ 5.49.15 ॥&lt;br&gt;&#xA;भ्राजमानं ततो दृष्ट्वा हनुमान् राक्षसेश्वरम्।&lt;br&gt;&#xA;मनसा चिन्तयामास तेजसा तस्य मोहितः ॥ 5.49.16 ॥&lt;br&gt;&#xA;अहो रूपमहो धैर्यमहो सत्त्वमहो द्युतिः।&lt;br&gt;&#xA;अहो राक्षसराजस्य सर्वलक्षणयुक्तता ॥ 5.49.17 ॥&lt;br&gt;&#xA;यद्यधर्मो न बलवान् स्यादयं राक्षसेश्वरः।&lt;br&gt;&#xA;स्यादय सुरलोकस्य सशक्रस्यापि रक्षिता ॥ 5.49.18 ॥&lt;br&gt;&#xA;अस्य क्रूरैर्नृशंसैश्च कर्मभिर्लोककुत्सितैः।&lt;br&gt;&#xA;तेन बिभ्यति खल्वस्माल्लोकाः सामरदानवाः ॥ 5.49.19 ॥&lt;br&gt;&#xA;इति चिन्तां बहुविधामकरोन्मतिमान् हरिः।&lt;br&gt;&#xA;दृष्ट्वा राक्षसराजस्य प्रभावममितौजसः ॥ 5.49.20 ॥&lt;/p&gt;</description>
    </item>
    <item>
      <title>०५० हनुमता रामदूतत्वोद्घोषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/050_hanumatA_rAmadUtatvodghoShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/050_hanumatA_rAmadUtatvodghoShaNam/</guid>
      <description>&lt;p&gt;तमुद्वीक्ष्य महाबाहुः पिङ्गाक्षं पुरतः स्थितम्।&lt;br&gt;&#xA;कोपेन महताऽऽविष्टो रावणो लोकरावणः ॥ 5.50.1 ॥&lt;br&gt;&#xA;शङ्काहतात्मा दध्यौ स कपान्द्रं तेजसावृतम्।&lt;br&gt;&#xA;किमेष भगवान्नन्दी भवेत् साक्षादिहागतः ॥ 5.50.2 ॥&lt;br&gt;&#xA;येन शप्तोऽस्मि कैलासे मया सञ्चालिते पुरा।&lt;br&gt;&#xA;सोऽयं वानरमूर्तिः स्यात् किंस्विद्बाणोपि वाऽसुरः ॥ 5.50.3 ॥&lt;br&gt;&#xA;स राजा रोषताम्राक्षः प्रहस्तं मन्त्रिसत्तमम्।&lt;br&gt;&#xA;कालयुक्तमुवाजेदं वचो विपुलमर्थवत् ॥ 5.50.4 ॥&lt;br&gt;&#xA;दुरात्मा पृच्छ्यतामेष कुतः किं वाऽस्य कारणम्।&lt;br&gt;&#xA;वनभङ्गे च कोऽस्यार्थो राक्षसीनां च तर्जने ॥ 5.50.5 ॥&lt;br&gt;&#xA;मत्पुरीमप्रधृष्यां वाऽऽगमने किं प्रयोजनम्।&lt;br&gt;&#xA;आयोधने वा किं कार्यं त्वया कपे ॥ 5.50.6 ॥&lt;br&gt;&#xA;रावणस्य वचः श्रुत्वा प्रहस्तो वाक्यमब्रवीत्।&lt;br&gt;&#xA;समाश्वसिहि भद्रं ते न भीः कार्या त्वया कपे ॥ 5.50.7 ॥&lt;br&gt;&#xA;यदि तावत्त्वमिन्द्रेण प्रेषितो रावणालयम्।&lt;br&gt;&#xA;तत्त्वमाख्याहि मा भूत्ते भयं वानर मोक्ष्यसे ॥ 5.50.8 ॥&lt;br&gt;&#xA;चाररूपमिदं कृत्वा प्रविष्टो नः पुरीमिमाम्।&lt;br&gt;&#xA;विष्णुना प्रेषितो वापि दूतो विजयकाङ्क्षिणा ॥ 5.50.9 ॥&lt;br&gt;&#xA;न हि ते वानरं तेजो रूपमात्रं तु वानरम् ॥ 5.50.10 ॥&lt;br&gt;&#xA;अनृतं वदतश्चापि दुर्लभं तव जीवितम्।&lt;br&gt;&#xA;अथवा यन्निमित्तं ते प्रवेशो रावणालये ॥ 5.50.11 ॥&lt;br&gt;&#xA;एवमुक्तो हरिश्रेष्ठस्तदा रक्षोगणेश्वरम् ॥ 5.50.12 ॥&lt;br&gt;&#xA;अब्रवीन्नास्मि शक्रस्य यमस्य वरुणस्य वा।&lt;br&gt;&#xA;धनदेन न मे सख्यं विष्णुना नास्मि चोदितः ॥ 5.50.13 ॥&lt;br&gt;&#xA;जातिरेव मम त्वेषा वानरोऽहमिहागतः।&lt;br&gt;&#xA;दर्शने राक्षसेन्द्रस्य दुर्लभे तदिदं मया ॥ 5.50.14 ॥&lt;br&gt;&#xA;वनं राक्षसराजस्य दर्शनार्थे विनाशितम्।&lt;br&gt;&#xA;ततस्ते राक्षसाः प्राप्ता बलिनो युद्धकाङ्क्षिणः ॥ 5.50.15 ॥&lt;br&gt;&#xA;रक्षणार्थं तु देहस्य प्रतियुद्धा मया रणे।&lt;br&gt;&#xA;अस्त्रपाशैर्न शक्योऽहं बद्धुं देवासुरैरपि ॥ 5.50.16 ॥&lt;br&gt;&#xA;पितामहादेव वरो ममाप्येषोऽभ्युपागतः।&lt;br&gt;&#xA;राजानं द्रष्टुकामेन मयास्त्रमनुवर्तितम् ॥ 5.50.17 ॥&lt;br&gt;&#xA;विमुक्तो ह्यहमस्त्रेण राक्षसैस्त्वभिपीडितः।&lt;br&gt;&#xA;केनचिद्राजकार्येण सम्प्राप्तोऽस्मि तवान्तिकम् ॥ 5.50.18 ॥&lt;br&gt;&#xA;दूतोऽहमिति विज्ञेयो राघवस्यामितौजसः।&lt;br&gt;&#xA;श्रूयतां चापि वचनं मम पथ्यमिदं प्रभो ॥ 5.50.19 ॥&lt;/p&gt;</description>
    </item>
    <item>
      <title>०५१ हनुमता रामकथानिरूपणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/051_hanumatA_rAmakathAnirUpaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/051_hanumatA_rAmakathAnirUpaNam/</guid>
      <description>&lt;p&gt;तं समीक्ष्य महासत्त्वं सत्त्ववान् हरिसत्तमः।&lt;br&gt;&#xA;वाक्यमर्थवदव्यग्रस्तमुवाच दशाननम् ॥ 5.51.1 ॥&lt;br&gt;&#xA;अहं सुग्रीवसन्देशादिह प्राप्तस्तवालयम्।&lt;br&gt;&#xA;राक्षसेन्द्र हरीशस्त्वां भ्राता कुशलमब्रवीत् ॥ 5.51.2 ॥&lt;br&gt;&#xA;भ्रातुः शृणु समादेशं सुग्रीवस्य महात्मनः।&lt;br&gt;&#xA;धर्मार्थोपहितं वाक्यमिह चामुत्र च क्षमम् ॥ 5.51.3 ॥&lt;br&gt;&#xA;राजा दशरथो नाम रथकुञ्जरवाजिमान्।&lt;br&gt;&#xA;पितेव बन्धुर्लोकस्य सुरेश्वरसमद्युतिः ॥ 5.51.4 ॥&lt;br&gt;&#xA;ज्येष्ठस्तस्य महाबाहुः पुत्रः प्रियकरः प्रभुः।&lt;br&gt;&#xA;पितुर्निर्देशान्निष्क्रान्तः प्रविष्टो दण्डकावनम् ॥ 5.51.5 ॥&lt;br&gt;&#xA;लक्ष्मणेन सह भ्रात्रा सीतया चापि भार्यया।&lt;br&gt;&#xA;रामो नाम महातेजा धर्म्यं पन्थानमाश्रितः ॥ 5.51.6 ॥&lt;br&gt;&#xA;तस्य भार्या वने नष्टा सीता पतिमनुव्रता।&lt;br&gt;&#xA;वैदेहस्य सुता राज्ञो जनकस्य महात्मनः ॥ 5.51.7 ॥&lt;br&gt;&#xA;स मार्गमाणस्तां देवीं राजपुत्रः सहानुजः।&lt;br&gt;&#xA;ऋश्यमूकमनुप्राप्तः सुग्रीवेण समागतः ॥ 5.51.8 ॥&lt;br&gt;&#xA;तस्य तेन प्रतिज्ञातं सीतायाः परिमार्गणम्।&lt;br&gt;&#xA;सुग्रीवस्यापि रामेण हरिराज्यं निवेदितम् ॥ 5.51.9 ॥&lt;br&gt;&#xA;ततस्तेन मृधे हत्वा राजपुत्रेण वालिनम्।&lt;br&gt;&#xA;सुग्रीवः स्थापितो राज्ये हर्यृक्षाणां गणेश्वरः ॥ 5.51.10 ॥&lt;br&gt;&#xA;त्वया विज्ञातपूर्वश्च वाली वानरपुङ्गवः।&lt;br&gt;&#xA;रामेण निहतः सङ्ख्ये शरेणैकेन वानरः ॥ 5.51.11 ॥&lt;br&gt;&#xA;स सीतामार्गणे व्यग्रः सुग्रीवः सत्यसङ्गरः।&lt;br&gt;&#xA;हरीन् सम्प्रेषयामास दिशः सर्वा हरीश्वरः ॥ 5.51.12 ॥&lt;br&gt;&#xA;तां हरीणां सहस्राणि शतानि नियुतानि च।&lt;br&gt;&#xA;दिक्षु सर्वासु मार्गन्ते ह्यधश्चोपरि चाम्बरे ॥ 5.51.13 ॥&lt;br&gt;&#xA;वैनतेयसमाः केचित् केचित्तत्रानिलोपमाः।&lt;br&gt;&#xA;असङ्गगतयः शीघ्रा हरिवीरा महाबलाः ॥ 5.51.14 ॥&lt;br&gt;&#xA;अहं तु हनुमान्नाम मारुतस्यौरसः सुतः।&lt;br&gt;&#xA;सीतायास्तु कृते तूर्णं शतयोजनमायतम् ॥ 5.51.15 ॥&lt;br&gt;&#xA;समुद्रं लङ्घयित्वैव तां दिदृक्षुरिहागतः।&lt;br&gt;&#xA;भ्रमता च मया दृष्टा गृहे ते जनकात्मजा ॥ 5.51.16 ॥&lt;br&gt;&#xA;तद्भवान् दृष्टधर्मार्थस्तपः कृतपरिग्रहः।&lt;br&gt;&#xA;परदारान् महाप्राज्ञ नोपरोद्धुं त्वमर्हसि ॥ 5.51.17 ॥&lt;br&gt;&#xA;न हि धर्मविरुद्धेषु बह्वपायेषु कर्मसु।&lt;br&gt;&#xA;मूलघातिषु सज्जन्ते बुद्धिमन्तो भवद्विधाः ॥ 5.51.18 ॥&lt;br&gt;&#xA;कश्च लक्ष्मणमुक्तानां रामकोपानुवर्तिनाम्।&lt;br&gt;&#xA;शराणामग्रतः स्थातुं शक्तो देवासुरेष्वपि ॥ 5.51.19 ॥&lt;br&gt;&#xA;न चापि त्रिषु लोकेषु राजन् विद्येत कश्चन।&lt;br&gt;&#xA;राघवस्य व्यलीकं यः कृत्वा सुखमवाप्नुयात् ॥ 5.51.20 ॥&lt;br&gt;&#xA;तत्त्रिकालहितं वाक्यं धर्म्यमर्थानुबन्धि च।&lt;br&gt;&#xA;मन्यस्व नरदेवाय जानकी प्रतिदीयताम् ॥ 5.51.21 ॥&lt;br&gt;&#xA;दृष्टा हीयं मया देवी लब्धं यदिह दुर्लभम्।&lt;br&gt;&#xA;उत्तरं कर्म यच्छेषं निमित्तं तत्र राघवः ॥ 5.51.22 ॥&lt;br&gt;&#xA;लक्षितेयं मया सीता तथा शोकपायणा।&lt;br&gt;&#xA;गृह्य यां नाभिजानासि पञ्चास्यामिव पन्नगीम् ॥ 5.51.23 ॥&lt;br&gt;&#xA;नेयं जरयितुं शक्या सासुरैरमरैरपि।&lt;br&gt;&#xA;विषसंसृष्टमत्यर्थं भुक्तमन्नमिवौजसा ॥ 5.51.24 ॥&lt;br&gt;&#xA;तपस्सन्तापलब्धस्ते योऽय धर्मपरिग्रहः।&lt;br&gt;&#xA;न स नाशयितुं न्याय्यमात्मप्राणपरिग्रहः ॥ 5.51.25 ॥&lt;br&gt;&#xA;अवध्यतां तपोऽभिर्यां भवान् समनुपश्यति।&lt;br&gt;&#xA;आत्मनः सासुरैर्देवैर्हेतुस्तत्राप्ययं महान् ॥ 5.51.26 ॥&lt;br&gt;&#xA;न दानवो न गन्धर्वो न यक्षो न च पन्नगः।&lt;br&gt;&#xA;तस्मात् प्राणपरित्राणं कथं राजन् करिष्यसि ॥ 5.51.27 ॥&lt;br&gt;&#xA;न तु धर्मोपसंहारमधर्मफलसंहितम्।&lt;br&gt;&#xA;तदेव फलमन्वेति धर्मश्चाधर्मनाशनः ॥ 5.51.28 ॥&lt;br&gt;&#xA;प्राप्तं धर्मफलं तावद्भवता नात्र संशयः।&lt;br&gt;&#xA;फलमस्याप्यधर्मस्य क्षिप्रमेव प्रपत्स्यसे ॥ 5.51.29 ॥&lt;br&gt;&#xA;जनस्थानवधं बुद्ध्वा बुद्ध्वा वालिवधं तथा।&lt;br&gt;&#xA;रामसुग्रीवसख्यं च बुद्ध्यस्व हितमात्मनः ॥ 5.51.30 ॥&lt;br&gt;&#xA;कामं खल्वहमप्येकः सवाजिरथकुञ्जराम्।&lt;br&gt;&#xA;लङ्कां नाशयितुं शक्तस्तस्यैष तु न निश्चयः ॥ 5.51.31 ॥&lt;br&gt;&#xA;रामेण हि प्रतिज्ञातं हर्यृक्षगणसन्निधौ।&lt;br&gt;&#xA;उत्सादनममित्राणां सीता यैस्तु प्रधर्षिता ॥ 5.51.32 ॥&lt;br&gt;&#xA;अपकुर्वन् हि रामस्य साक्षादपि पुरन्दरः।&lt;br&gt;&#xA;न सुखं प्राप्नुयादन्यः किं पुनस्त्वद्विधो जनः ॥ 5.51.33 ॥&lt;br&gt;&#xA;यां सीतेत्यभिजानासि येयं तिष्ठति ते वशे।&lt;br&gt;&#xA;कालरात्रीति तां विद्धि सर्वलङ्काविनाशिनीम् ॥ 5.51.34 ॥&lt;br&gt;&#xA;तदलं कालपाशेन सीताविग्रहरूपिणा।&lt;br&gt;&#xA;स्वयं स्कन्धावसक्तेन क्षममात्मनि चिन्त्यताम् ॥ 5.51.35 ॥&lt;br&gt;&#xA;सीतायास्तेजसा दग्धां रामकोपप्रपीडिताम्।&lt;br&gt;&#xA;दह्यमानामिमां पश्य पुरीं साट्टप्रतोलिकाम् ॥ 5.51.36 ॥&lt;br&gt;&#xA;स्वानि मित्राणि मन्त्रीश्च ज्ञातीन् भ्रातॄन् सुतान् हितान्।&lt;br&gt;&#xA;भोगान् दारांश्च लङ्कां च मा विनाशमुपानय ॥ 5.51.37 ॥&lt;br&gt;&#xA;सत्यं राक्षसराजेन्द्र शृणुष्व वचनं मम।&lt;br&gt;&#xA;रामदासस्य दृतस्य वानरस्य विशेषतः ॥ 5.51.38 ॥&lt;br&gt;&#xA;सर्वान्लोकान् सुसंहृत्य सभूतान् सचराचरान्।&lt;br&gt;&#xA;पुनरेव तथा स्रष्टुं शक्तो रामो महायशाः ॥ 5.51.39 ॥&lt;br&gt;&#xA;देवासुरनरेन्द्रेषु यक्षरक्षोगणेषु च।&lt;br&gt;&#xA;विद्याधरेषु सर्वेषु गन्धर्वेषूरगेषु च ॥ 5.51.40 ॥&lt;br&gt;&#xA;सिद्धेषु किन्नरेन्द्रेषु पतत्त्रिषु च सर्वतः ॥ 5.51.41 ॥&lt;br&gt;&#xA;सर्वभूतेषु सर्वत्र सर्वकालेषु नास्ति सः।&lt;br&gt;&#xA;यो रामं प्रतियुद्ध्येत विष्णुतुल्यपराक्रमम् ॥ 5.51.42 ॥&lt;br&gt;&#xA;सर्वलोकेश्वरस्यैवं कृत्वा विप्रियमुत्तमम्।&lt;br&gt;&#xA;रामस्य राजसिंहस्य दुर्लभं तव जीवितम् ॥ 5.51.43 ॥&lt;br&gt;&#xA;देवाश्च दैत्याश्च निशाचरेन्द्र गन्धर्वविद्याधरनागयक्षाः।&lt;br&gt;&#xA;रामस्य लोकत्रयनायकस्य स्थातुं न शक्ताः समरेषु सर्वे ॥ 5.51.44 ॥&lt;br&gt;&#xA;ब्रह्मा स्वयम्भूश्चतुराननो वा रुद्रस्त्रिनेत्रस्त्रिपुरान्तको वा।&lt;br&gt;&#xA;इन्द्रो महेन्द्रः सुरनायको वा त्रातुं न शक्ता युधि रामवध्यम् ॥ 5.51.45 ॥&lt;br&gt;&#xA;स सौष्ठवोपेतमदीनवादिनः कपेर्निशम्याप्रतिमोऽप्रियं वचः।&lt;br&gt;&#xA;दशाननः कोपविवृत्तलोचनः समादिशत् तस्य वधं महाकपेः ॥ 5.51.46 ॥&lt;/p&gt;</description>
    </item>
    <item>
      <title>०५२ हनुमद्वधाय रावणादेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/052_hanumadvadhAya_rAvaNAdeshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/052_hanumadvadhAya_rAvaNAdeshaH/</guid>
      <description>&lt;p&gt;तस्य तद्वचनं श्रुत्वा वानरस्य महात्मनः।&lt;br&gt;&#xA;आज्ञापयद्वधं तस्य रावणः क्रोधमूर्च्छितः ॥ 5.52.1 ॥&lt;br&gt;&#xA;वधे तस्य समाज्ञप्ते रावणेन दुरात्मना।&lt;br&gt;&#xA;निवेदितवतो दौत्यं नानुमेने विभीषणः ॥ 5.52.2 ॥&lt;br&gt;&#xA;तं रक्षोधिपतिं क्रुद्धं तच्च कार्यमुपस्थितम्।&lt;br&gt;&#xA;विदित्वा चिन्तयामास कार्यं कार्यविधौ स्थितः ॥ 5.52.3 ॥&lt;br&gt;&#xA;निश्चितार्थस्ततः साम्नाऽऽपूज्य शत्रुजिदग्रजम्।&lt;br&gt;&#xA;उवाच हितमत्यर्थं वाक्यं वाक्यविशारदः ॥ 5.52.4 ॥&lt;br&gt;&#xA;क्षमस्व रोषं त्यज राक्षसेन्द्र प्रसीद मद्वाक्यमिदं शृणुष्व।&lt;br&gt;&#xA;वधं न कुर्वन्ति परावरज्ञा दूतस्य सन्तो वसुधाधिपेन्द्राः ॥ 5.52.5 ॥&lt;br&gt;&#xA;राजधर्मविरुद्धं च लोकवृत्तेश्च गर्हितम्।&lt;br&gt;&#xA;तव चासदृशं वीर कपेरस्य प्रमापणम् ॥ 5.52.6 ॥&lt;br&gt;&#xA;धर्मज्ञश्च कृतज्ञश्च राजधर्मविशारदः।&lt;br&gt;&#xA;परावरज्ञो भूतानां त्वमेव परमार्थवित् ॥ 5.52.7 ॥&lt;br&gt;&#xA;गृह्यन्ते यदि रोषेण त्वादृशोऽपि विपश्चितः।&lt;br&gt;&#xA;ततः शास्त्रधर्मविपश्चित्त्वं श्रम एव हि केवलम् ॥ 5.52.8 ॥&lt;br&gt;&#xA;तस्मात् प्रसीद शत्रुघ्न राक्षसेन्द्र दुरासद।&lt;br&gt;&#xA;युक्तायुक्तं विनिश्चित्य दूतदण्डे विधीयताम् ॥ 5.52.9 ॥&lt;br&gt;&#xA;विभीषणवचः श्रुत्वा रावणो राक्षसेश्वरः।&lt;br&gt;&#xA;रोषेण महताविष्टो वाक्यमुत्तरमब्रवीत् ॥ 5.52.10 ॥&lt;br&gt;&#xA;न पापानां वधे पापं विद्यते शत्रुसूदन।&lt;br&gt;&#xA;तस्मादेनं वधिष्यामि वानरं पापचारिणम् ॥ 5.52.11 ॥&lt;br&gt;&#xA;अधर्ममूलं बहुरोषयुक्तमनार्यजुष्टं वचनं निशम्य।&lt;br&gt;&#xA;उवाच वाक्यं परमार्थतत्त्वं विभीषणो बुद्धिमतां वरिष्ठः ॥ 5.52.12 ॥&lt;br&gt;&#xA;प्रसीद लङ्केश्वर राक्षसेन्द्र धर्मार्थयुक्तं वचनं शृणुष्व।&lt;br&gt;&#xA;दूता न वध्याः समयेषु राजन् सर्वेषु सर्वत्र वदन्ति सन्तः ॥ 5.52.13 ॥&lt;br&gt;&#xA;असंशयं शत्रुरयं प्रवृद्धः कृतं ह्यनेनाप्रियमप्रमेयम्।&lt;br&gt;&#xA;न दूतवध्यां प्रवदन्ति सन्तो दूतस्य दृष्टा बहवो हि दण्डाः ॥ 5.52.14 ॥&lt;br&gt;&#xA;वैरूप्यमङ्गेषु कशाभिघातो मौण्ड्यं(ढ्यं) तथा लक्षणसन्निपातः।&lt;br&gt;&#xA;एतान् हि दूते प्रवदन्ति दण्डान् वधस्तु दूतस्य न नः श्रुतोऽपि ॥ 5.52.15 ॥&lt;br&gt;&#xA;कथं च धर्मार्थविनीतबुद्धिः परावरप्रत्ययनिश्चितार्थः।&lt;br&gt;&#xA;भवद्विधः कोपवशे हि तिष्ठेत् कोपं नियच्छन्ति हि सत्त्ववन्तः ॥ 5.52.16 ॥&lt;br&gt;&#xA;न धर्मवादे न च लोकवृत्ते न शास्त्रबुद्धिग्रहणेषु चापि।&lt;br&gt;&#xA;विद्येत कश्चित्तव वीरतुल्यस्त्वं ह्युत्तमः सर्वसुरासुराणाम् ॥ 5.52.17 ॥&lt;br&gt;&#xA;न चाप्यस्य कपेर्घाते कञ्चित् पश्याम्यहं गुणम्।&lt;br&gt;&#xA;तेष्वयं पात्यतां दण्डो यैरयं प्रेषितः कपिः ॥ 5.52.18 ॥&lt;br&gt;&#xA;साधुर्वा यदिवाऽसाधुः परैरेष समर्पितः।&lt;br&gt;&#xA;ब्रुवन् परार्थं परवान् न दूतो वधमर्हति ॥ 5.52.19 ॥&lt;br&gt;&#xA;अपि चास्मिन् हते राजन् नान्यं पश्यामि खेचरम्।&lt;br&gt;&#xA;इह यः पुनरागच्छेत् परं पारं महोदधेः ॥ 5.52.20 ॥&lt;br&gt;&#xA;तस्मान्नास्य वदे यत्नः कार्यः परपुरञ्जय।&lt;br&gt;&#xA;भवान् सेन्द्रेषु देवेषु यत्नमास्तातुमर्हति ॥ 5.52.21 ॥&lt;br&gt;&#xA;अस्मिन् विनष्टे नहि दूतमन्यं पश्यामि यस्तौ नरराजपुत्रौ।&lt;br&gt;&#xA;युद्धाय युद्धप्रिय दुर्विनीतावुद्योजयेद्दीर्घपथावरुद्धौ ॥ 5.52.22 ॥&lt;br&gt;&#xA;पराक्रमोत्साहमनस्विनां च सुरासुराणामपि दुर्जयेन।&lt;br&gt;&#xA;त्वया मनोनन्दन नैर्ऋतानां युद्धायतिर्नाशयितुं न युक्ता ॥ 5.52.23 ॥&lt;br&gt;&#xA;हिताश्च शूराश्च समाहिताश्च कुलेषु जाताश्च महागुणेषु।&lt;br&gt;&#xA;मनस्विनः शस्त्रभृतां वरिष्ठाः कोट्यग्रतस्ते सुभृताश्च योधाः ॥ 5.52.24 ॥&lt;br&gt;&#xA;तदेकदेशेन बलस्य तावत् केचित्तवादेशकृतोऽभियान्तु।&lt;br&gt;&#xA;तौ राजपुत्रौ विनिगृह्य मूढौ परेषु ते भावयितुं प्रभावम् ॥ 5.52.25 ॥&lt;br&gt;&#xA;निशाचराणामधिपोऽनुजस्य विभीषणस्योत्तमवाक्यमिष्टम्।&lt;br&gt;&#xA;जग्राह बुद्ध्या सुरलोकशत्रुर्महाबलो राक्षसराजमुख्यः ॥ 5.52.26 ॥&lt;/p&gt;</description>
    </item>
    <item>
      <title>०५३ रावणादेशेन राक्षसकृतहनुमत्पुच्छाग्निस्पर्शः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/053_rAvaNAdeshena_rAxasakRtahanumatpuchChAgnisparshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/053_rAvaNAdeshena_rAxasakRtahanumatpuchChAgnisparshaH/</guid>
      <description>&lt;p&gt;तस्य तद्वचनं श्रुत्वा दशग्रीवो महाबलः।&lt;br&gt;&#xA;देशकालहितं वाक्यं भ्रातुरुत्तरमब्रवीत् ॥ 5.53.1 ॥&lt;br&gt;&#xA;सम्यगुक्तं हि भवता दूतवध्या विगर्हिता।&lt;br&gt;&#xA;अवश्यं तु वधादन्यः क्रियतामस्य निग्रहः ॥ 5.53.2 ॥&lt;br&gt;&#xA;कपीनां किल लाङ्गूलमिष्टं भवति भूषणम्।&lt;br&gt;&#xA;तदस्य दीप्यतां शीघ्रं तेन दग्धेन गच्छतु ॥ 5.53.3 ॥&lt;br&gt;&#xA;ततः पश्यन्त्विमं दीनमङ्गवैरूप्यकर्शितम्।&lt;br&gt;&#xA;समित्रज्ञातयः सर्वे बान्धवाः ससुहृज्जनाः ॥ 5.53.4 ॥&lt;br&gt;&#xA;आज्ञापयद्राक्षसेन्द्रः पुरं सर्वं सचत्वरम्।&lt;br&gt;&#xA;लाङ्गूलेन प्रदीप्तेन रक्षोभिः परिणीयताम् ॥ 5.53.5 ॥&lt;br&gt;&#xA;तस्य तद्वचनं श्रुत्वा राक्षसाः कोपकर्शिताः।&lt;br&gt;&#xA;वेष्टयन्ति स्म लाङ्गूलं जीर्णैः कार्पासकैः पटैः ॥ 5.53.6 ॥&lt;br&gt;&#xA;शुष्कमिन्धनमासाद्य वनेष्विव हुताशनः।&lt;br&gt;&#xA;तैलेन परिषिच्याथ तेऽग्निं तत्राभ्यपातयन् ॥ 5.53.7 ॥&lt;br&gt;&#xA;लाङूलेन प्रदीप्तेन राक्षसांस्तानपातयत्।&lt;br&gt;&#xA;रोषामर्षपरीतात्मा बालसूर्यसमाननः ॥ 5.53.8 ॥&lt;br&gt;&#xA;लाङ्गूलं सम्प्रदीप्तं तु द्रष्टुं तस्य हनूमतः।&lt;br&gt;&#xA;सहस्त्रीबालवृद्धाश्च जग्मुः प्रीता निशाचराः ॥ 5.53.9 ॥&lt;br&gt;&#xA;स भूयः सङ्गतैः क्रूरै राक्षसैर्हरिसत्तमः।&lt;br&gt;&#xA;निबद्धः कृतवान् वीरस्तत्कालसदृशीं मतिम् ॥ 5.53.10 ॥&lt;br&gt;&#xA;कामं खलु न मे शक्ता निबद्धस्यापि राक्षसाः।&lt;br&gt;&#xA;छित्त्वा पाशान् समुत्पत्य हन्यामहमिमान् पुनः ॥ 5.53.11 ॥&lt;br&gt;&#xA;यदि भर्तृहितार्थाय चरन्तं भर्तृशासनात्।&lt;br&gt;&#xA;बध्नन्त्येते दुरात्मानो न तु मे निष्कृतिः कृता ॥ 5.53.12 ॥&lt;br&gt;&#xA;सर्वेषामेव पर्याप्तो राक्षसानामहं युधि।&lt;br&gt;&#xA;किं तु रामस्य प्रीत्यर्थं विषहिष्येऽहमीदृशम् ॥ 5.53.13 ॥&lt;br&gt;&#xA;लङ्का चारयितव्या वै पुनरेव भवेदिति।&lt;br&gt;&#xA;रात्रौ न हि सुदृष्टा मे दुर्गकर्मविधानतः ॥ 5.53.14 ॥&lt;br&gt;&#xA;अवश्यमेव द्रष्टव्या मया लङ्का निशाक्षये ॥ 5.53.15 ॥&lt;br&gt;&#xA;कामं बद्धस्य मे भूयः पुच्छस्योद्दीपनेन च।&lt;br&gt;&#xA;पीडां कुर्वन्तु रक्षांसि न मेऽस्ति मनसः श्रमः ॥ 5.53.16 ॥&lt;br&gt;&#xA;ततस्ते संवृताकारं सत्त्ववन्तं महाकपिम्।&lt;br&gt;&#xA;परिगृह्य ययुर्हृष्टा राक्षसाः कपिकुञ्जरम् ॥ 5.53.17 ॥&lt;br&gt;&#xA;शङ्खभेरीनिनादैस्तं घोयषयन्तः स्वकर्मभिः।&lt;br&gt;&#xA;राक्षसाः क्रूरकर्माणश्चारयन्ति स्म तां पुरीम् ॥ 5.53.18 ॥&lt;br&gt;&#xA;अन्वीयमानो रक्षोभिर्ययौ सुखमरिन्दमः।&lt;br&gt;&#xA;हनुमांश्चारयामास राक्षसानां महापुरीम् ॥ 5.53.19 ॥&lt;br&gt;&#xA;अथापश्यद्विमानानि विचित्राणि महाकपिः।&lt;br&gt;&#xA;संवृतान् भूमिभागांश्च सुविभक्तांश्च चत्वरान् ॥ 5.53.20 ॥&lt;br&gt;&#xA;तथा रथ्योपरथ्याश्च तथैव गृहकान्तरान्।&lt;br&gt;&#xA;गृहांश्च मेघसङ्काशान् ददर्श पवनात्मजः ॥ 5.53.21 ॥&lt;br&gt;&#xA;चत्वरेषु चतुष्केषु राजमार्गे तथैव च।&lt;br&gt;&#xA;घोषयन्ति कपिं सर्वे चारीक इति राक्षसाः ॥ 5.53.22 ॥&lt;br&gt;&#xA;स्त्रीबालवृद्धा निर्जग्मुस्तत्र तत्र कुतूहलात्।&lt;br&gt;&#xA;तं प्रदीपितलाङ्गूलं हनुमन्तं दिदृक्षवः ॥ 5.53.23 ॥&lt;br&gt;&#xA;दीप्यमाने ततस्तस्य लाङ्गूलाग्रे हनूमतः।&lt;br&gt;&#xA;राक्षस्यस्ता विरूपाक्ष्यः शंसुर्देव्यास्तदप्रियम् ॥ 5.53.24 ॥&lt;br&gt;&#xA;यस्त्वया कृतसंवादः सीते ताम्रमुखः कपिः।&lt;br&gt;&#xA;लाङ्गूलेन प्रदीप्तेन स एष परिणीयते ॥ 5.53.25 ॥&lt;br&gt;&#xA;श्रत्वा तद्वचनं क्रूरमात्मापहरणोपमम्।&lt;br&gt;&#xA;वैदेही शोकसन्तप्ता हुताशनमुपागमत् ॥ 5.53.26 ॥&lt;br&gt;&#xA;मङ्गलाभिमुखी तस्य सा तदाऽऽसीन्महाकपेः।&lt;br&gt;&#xA;उपतस्थे विशालाक्षी प्रयता हव्यवाहनम् ॥ 5.53.27 ॥&lt;br&gt;&#xA;यद्यस्ति पतिशुश्रूषा यद्यस्ति चरितं तपः।&lt;br&gt;&#xA;यदि चास्त्येकपत्नीत्वं शीतो भव हनूमतः ॥ 5.53.28 ॥&lt;br&gt;&#xA;यदि किञ्चिदनुक्रोशस्तस्य मय्यस्ति धीमतः।&lt;br&gt;&#xA;यदि वा भाग्यशेषो मे शीतो भव हनूमतः ॥ 5.53.29 ॥&lt;br&gt;&#xA;यदि मां वृत्तसम्पन्नां तत्समागमलालसाम्।&lt;br&gt;&#xA;स विजानाति धर्मात्मा शीतो भव हनूमतः ॥ 5.53.30 ॥&lt;br&gt;&#xA;यदि मां तारयेदार्यः सुग्रीवः सत्यसङ्गरः।&lt;br&gt;&#xA;अस्माद्दुःखाम्बुसंरोधाच्छीतो भव हनूमतः ॥ 5.53.31 ॥&lt;br&gt;&#xA;ततस्तीक्ष्णार्चिरव्यग्रः प्रदक्षिणशिखोऽनलः।&lt;br&gt;&#xA;जज्वाल मृगशावाक्ष्याः शंसन्निव शिवं कपेः ॥ 5.53.32 ॥&lt;br&gt;&#xA;हनुमज्जनकश्चापि पुच्छानलयुतोऽनिलः।&lt;br&gt;&#xA;ववौ स्वास्थ्यकरो देव्याः प्रालेयानिलशीतलः ॥ 5.53.33 ॥&lt;br&gt;&#xA;दह्यमाने च लाङ्गूले चिन्तयामास वानरः ॥ 5.53.34 ॥&lt;br&gt;&#xA;दृश्यते च महाज्वालः करोति न च मे रुजम्।&lt;br&gt;&#xA;शिशिरस्येव सम्पातो लाङ्गूलाग्रे प्रतिष्ठितः ॥ 5.53.35 ॥&lt;br&gt;&#xA;अथवा तदिदं व्यक्तं यद् दृष्टं प्लवता मया।&lt;br&gt;&#xA;रामप्रभावादाश्चर्यं पर्वतः सरितां पतौ ॥ 5.53.36 ॥&lt;br&gt;&#xA;यदि तावत् समुद्रस्य मैनाकस्य च धीमतः।&lt;br&gt;&#xA;रामार्थं सम्भ्रमस्तादृक् किमग्निर्न करिष्यति ॥ 5.53.37 ॥&lt;br&gt;&#xA;सीतायाश्चानृशंस्येन तेजसा राघवस्य च।&lt;br&gt;&#xA;पितुश्च मम सख्येन न मां दहति पावकः ॥ 5.53.38 ॥&lt;br&gt;&#xA;भूयः स चिन्तयामास मुहूर्तं कपिकुञ्जरः ॥ 5.53.39 ॥&lt;br&gt;&#xA;पुरद्वारं ततः श्रीमान् शैलशृङ्गमिवोन्नतम्।&lt;br&gt;&#xA;विभक्तरक्षस्सम्बाधमाससादानिलात्मजः ॥ 5.53.40 ॥&lt;br&gt;&#xA;स भूत्वा शैलसङ्काशः क्षणेन पुनरात्मवान्।&lt;br&gt;&#xA;ह्रस्वतां परमां प्राप्तो बन्धनान्यवशातयत् ॥ 5.53.41 ॥&lt;br&gt;&#xA;विमुक्तश्चाभवच्छ्रीमान् पुनः पर्वतसन्निभः।&lt;br&gt;&#xA;वीक्षमाणश्च ददृशे परिघं तोरणाश्रितम् ॥ 5.53.42 ॥&lt;br&gt;&#xA;स तं गृह्य महाबाहुः कालायसपरिष्कृतम्।&lt;br&gt;&#xA;रक्षिणस्तान् पुनः सर्वान् सूदयामास मारुतिः ॥ 5.53.43 ॥&lt;br&gt;&#xA;स तान्निहत्वा रणचण्डविक्रमः समीक्षमाणः पुनरेव लङ्काम्।&lt;br&gt;&#xA;प्रदीप्तलाङ्गूलकृतार्चिमाली प्रकाशतादित्य इवार्चिमाली ॥ 5.53.44 ॥&lt;/p&gt;</description>
    </item>
    <item>
      <title>०५४ हनूमता लङ्कादहनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/054_hanUmatA_lankAdahanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/054_hanUmatA_lankAdahanam/</guid>
      <description>&lt;p&gt;वीक्षमाणस्ततो लङ्कां कपिः कृतमनोरथः।&lt;br&gt;&#xA;वर्धमानसमुत्साहः कार्यशेषमचिन्तयत् ॥ 5.54.1 ॥&lt;br&gt;&#xA;किं नु खल्ववशिष्टं मे कर्तव्यमिह साम्प्रतम्।&lt;br&gt;&#xA;यदेषां रक्षसां भूयः सन्तापजननं भवेत् ॥ 5.54.2 ॥&lt;br&gt;&#xA;वनं तावत् प्रमथितं प्रकृष्टा राक्षसा हताः।&lt;br&gt;&#xA;बलैकदेशः क्षपितः शेषं दुर्गविनाशनम् ॥ 5.54.3 ॥&lt;br&gt;&#xA;दुर्गे विनाशिते कर्म भवेत् सुखपरिश्रमम्।&lt;br&gt;&#xA;अल्पयत्नेन कार्येऽस्मिन् मम स्यात् सफलः श्रमः ॥ 5.54.4 ॥&lt;br&gt;&#xA;यो ह्ययं मम लाङ्गूले दीप्यते हव्यवाहनः।&lt;br&gt;&#xA;अस्य सन्तर्पणं न्याय्यं कर्तुमेभिर्गृहोत्तमैः ॥ 5.54.5 ॥&lt;br&gt;&#xA;ततः प्रदीप्तलाङ्गूलः सविद्युदिव तोयदः।&lt;br&gt;&#xA;भवनाग्रेषु लङ्काया विचचार महाकपिः ॥ 5.54.6 ॥&lt;br&gt;&#xA;गृहाद् गृहं राक्षसानामुद्यानानि च वानरः।&lt;br&gt;&#xA;वीक्षमाणो ह्यसन्त्रस्तः प्रासादांश्च चचार सः ॥ 5.54.7 ॥&lt;br&gt;&#xA;अवप्लुत्य महावेगः प्रहस्तस्य निवेशनम्।&lt;br&gt;&#xA;अग्निं तत्र स निक्षिप्य श्वसनेन समो बली ॥ 5.54.8 ॥&lt;br&gt;&#xA;ततोऽन्यत् पुप्लुवे वेश्म महापार्श्वस्य वीर्यवान्।&lt;br&gt;&#xA;मुमोच हनुमानग्निं कालानलशिखोपमम् ॥ 5.54.9 ॥&lt;br&gt;&#xA;शुकस्य च महातेजाः सारणस्य च धीमतः।&lt;br&gt;&#xA;तथा चेन्द्रजितो वेश्म ददाह हरियूथपः ॥ 5.54.10 ॥&lt;br&gt;&#xA;जम्बुमालेः सुमालेश्च ददाह भवनं ततः ॥ 5.54.11 ॥&lt;br&gt;&#xA;रश्मिमकेतोश्च भवनं सूर्यशत्रोस्तथैव च।&lt;br&gt;&#xA;ह्रस्वकर्णस्य दंष्ट्रस्य रोमशस्य च रक्षसः ॥ 5.54.12 ॥&lt;br&gt;&#xA;युद्धोन्मत्तस्य मत्तस्य ध्वजग्रीवस्य रक्षसः।&lt;br&gt;&#xA;विद्युज्जिह्वस्य घोरस्य तथा हस्तिमुखस्य च ॥ 5.54.13 ॥&lt;br&gt;&#xA;करालस्य पिशाचस्य शोणिताक्षस्य चैव हि।&lt;br&gt;&#xA;कुम्भकर्णस्य भवनं मकराक्षस्य चैव हि ॥ 5.54.14 ॥&lt;br&gt;&#xA;यज्ञशत्रोश्च भवनं ब्रह्मशत्रोस्तथैव च।&lt;br&gt;&#xA;नरान्तकस्य कुम्भस्य निकुम्भस्य दुरात्मनः ॥ 5.54.15 ॥&lt;br&gt;&#xA;वर्जयित्वा महातेजा विभीषणगृहं प्रति।&lt;br&gt;&#xA;क्रममाणः क्रमेणैव ददाह हरिपुङ्गवः ॥ 5.54.16 ॥&lt;br&gt;&#xA;तेषु तेषु महार्हेषु भवनेषु महायशाः।&lt;br&gt;&#xA;गृहेष्वृद्धिमतामृद्धिं ददाह स महाकपिः ॥ 5.54.17 ॥&lt;br&gt;&#xA;सर्वेषां समतिक्रम्य राक्षसेन्द्रस्य वीर्यवान्।&lt;br&gt;&#xA;आससादाथ लक्ष्मीवान् रावणस्य निवेशनम् ॥ 5.54.18 ॥&lt;br&gt;&#xA;ततस्तस्मिन् गृहे मुख्ये नानारत्नविभूषिते।&lt;br&gt;&#xA;मेरुमन्दरसङ्काशे सर्वमङ्गलशोभिते ॥ 5.54.19 ॥&lt;br&gt;&#xA;प्रदीप्तमग्निमुत्सृज्य लाङ्गूलाग्रे प्रतिष्ठितम्।&lt;br&gt;&#xA;ननाद हनुमान् वीरो युगान्तजलदो यथा ॥ 5.54.20 ॥&lt;br&gt;&#xA;श्वसनेन च संयोगादतिवेगो महाबलः।&lt;br&gt;&#xA;कालाग्निरिव जज्वाल प्रावर्धत हुताशनः ॥ 5.54.21 ॥&lt;br&gt;&#xA;प्रदीप्तमग्निं पवनस्तेषु वेश्मस्वचारयत्।&lt;br&gt;&#xA;अभूच्छ्वसनसंयोगादतिवेगो हुताशनः ॥ 5.54.22 ॥&lt;br&gt;&#xA;तानि काञ्चनजालानि मुक्तामणिमयानि च।&lt;br&gt;&#xA;भवनान्यवशीर्यन्त रत्नवन्ति महान्ति च ॥ 5.54.23 ॥&lt;br&gt;&#xA;तानि भग्नविमानानि निपेतुर्वसुधातले।&lt;br&gt;&#xA;भवनानीव सिद्धानामम्बरात् पुण्यसङ्क्षये ॥ 5.54.24 ॥&lt;br&gt;&#xA;स्वगृहस्य परित्राणे भग्नोत्साहगतश्रियाम्।&lt;br&gt;&#xA;नूनमेषोऽग्निरायातः कपिरूपेण हा इति ॥ 5.54.25 ॥&lt;br&gt;&#xA;क्रन्दन्त्यः सहसा पेतुः स्तनन्दयधराः स्त्रियः।&lt;br&gt;&#xA;काश्चिदग्निपरीतेभ्यो हर्म्येभ्यो मुक्तमूर्धजाः ॥ 5.54.26 ॥&lt;br&gt;&#xA;पतन्त्यो रेजिरेऽभ्रेभ्यः सौदामिन्य इवाम्बरात् ॥ 5.54.27 ॥&lt;br&gt;&#xA;वज्रविद्रुमवैदूर्यमुकारजतसंहितान्।&lt;br&gt;&#xA;विचित्रान् भवनान् धातून् स्यान्दमानान् ददर्श सः ॥ 5.54.28 ॥&lt;br&gt;&#xA;नाग्निस्तृप्यति काष्ठानां तृणानां हरियूथपः।&lt;br&gt;&#xA;नाग्नेर्नापि विशस्तानां राक्षसानां वसुन्धरा ॥ 5.54.29 ॥&lt;br&gt;&#xA;क्वचित् किंशुकसङ्काशाः क्वचिच्छाल्मलिसन्निभाः।&lt;br&gt;&#xA;क्वचित् कुङ्कुमसङ्काशाः शिखा वह्नेश्चकाशिरे ॥ 5.54.30 ॥&lt;br&gt;&#xA;हनूमता वेगवता वानरेण महात्मना।&lt;br&gt;&#xA;लङ्कापुरं प्रदग्धं तद्रुद्रेण त्रिपुरं यथा ॥ 5.54.31 ॥&lt;br&gt;&#xA;ततस्तु लङ्कापुरपर्वताग्रे समुत्थितो भीमपराक्रमोऽग्निः।&lt;br&gt;&#xA;प्रमार्य चूडावलयं प्रदीप्तो हनूमता वेगवता विसृष्टः ॥ 5.54.32 ॥&lt;br&gt;&#xA;युगान्तकालानलतुल्यवेगः समारुतोऽग्निर्ववृधे दिविस्पृक्।&lt;br&gt;&#xA;विधूमरश्मिर्भवनेषु सक्तो रक्षश्शरीराज्य समर्पितार्चिः ॥ 5.54.33 ॥&lt;br&gt;&#xA;आदित्यकोटीसदृशः सुतेजा लङ्कां समाप्तां परिवार्य तिष्ठन्।&lt;br&gt;&#xA;शब्दैरनेकैरशनिप्ररूढैर्भिन्दन्निवाण्डं प्रबभौ महाग्निः ॥ 5.54.34 ॥&lt;br&gt;&#xA;तत्राम्बरादग्निरतिप्रवृद्धो रूक्षप्रभः किंशुकपुष्पचूडः।&lt;br&gt;&#xA;निर्वाणधूमाकुलराजयश्च नीलोत्पलाभाः प्रचकाशिरेऽभ्राः ॥ 5.54.35 ॥&lt;br&gt;&#xA;वज्री महेन्द्रस्त्रिदशेश्वरो वा साक्षाद्यमो वा वरुणोऽनिलो वा।&lt;br&gt;&#xA;रुद्रोऽग्निरर्को धनदश्च सोमो न वानरोऽयं स्वयमेव कालः ॥ 5.54.36 ॥&lt;br&gt;&#xA;किं ब्रह्मणः सर्वपितामहस्य सर्वस्य धातुश्चतुराननस्य।&lt;br&gt;&#xA;इहागतो वाग्रूपधारी रक्षोपसंहारकरः प्रकोपः ॥ 5.54.37 ॥&lt;br&gt;&#xA;किं वैष्णवं वा कपिरूपमेत्य रक्षोविनाशाय परं सुतेजः।&lt;br&gt;&#xA;अनन्तमव्यक्तमचिन्त्यमेकं स्वमायया साम्प्रतमागतं वा ॥ 5.54.38 ॥&lt;br&gt;&#xA;इत्येवमूचुर्बहवो विशिष्टा रक्षोगणास्तत्र समेत्य सर्वे।&lt;br&gt;&#xA;सप्राणिसङ्घां सगृहां सवृक्षां दग्धां पुरीं तां सहसा समीक्ष्य ॥ 5.54.39 ॥&lt;br&gt;&#xA;ततस्तु लङ्का सहसा प्रदग्धा सराक्षसा साश्वरथा सनागा।&lt;br&gt;&#xA;सपक्षिसङ्घा समृगा सवृक्षा रुरोद दीना तुमुलं सशब्दम् ॥ 5.54.40 ॥&lt;br&gt;&#xA;हा तात हा पुत्रक कान्त मित्र हा जीवितं भोगयुतं सुपुण्यम्।&lt;br&gt;&#xA;रक्षोभिरेवं बहुधा ब्रुवद्भिः शब्दः कृतो घोरतरः सुभीमः ॥ 5.54.41 ॥&lt;br&gt;&#xA;हुताशनज्वालसमावृता सा हतप्रवीरा परिवृत्तयोधा।&lt;br&gt;&#xA;हनूमतः क्रोधबलाभिभूता बभूव शापोपहतेव लङ्का ॥ 5.54.42 ॥&lt;br&gt;&#xA;स सम्भ्रमत्रस्तविषण्णराक्षसां समुज्ज्वलज्ज्वालहुताशनाङ्किताम्।&lt;br&gt;&#xA;ददर्श लङ्कां हनुमान् महामनाः स्वयम्भुकोपोपहतामिवावनिम् ॥ 5.54.43 ॥&lt;br&gt;&#xA;भङ्क्त्वा वनं पादपरत्नसङ्कुलं हत्वा तु रक्षांसि महान्ति संयुगे।&lt;br&gt;&#xA;दग्ध्वा पुरीं तां गृहरत्नमालिनीं तस्थौ हनूमान् पवनात्मजः कपिः ॥ 5.54.44 ॥&lt;br&gt;&#xA;त्रिकूटशृङ्गाग्रतले विचित्रे प्रतिष्ठितो वानरराजसिंहः।&lt;br&gt;&#xA;प्रदीप्तलाङ्गूलकृतार्चिमाली व्यराजतादित्य इवांशुमाली ॥ 5.54.45 ॥&lt;br&gt;&#xA;[ततो महात्मा हनुमान् मनस्वी निशाचराणां क्षतकृत् कृतार्थः।&lt;br&gt;&#xA;रामस्य नाथस्य जगत्त्रयाणां श्रीपादमूलं मनसा जगाम] ॥ 5.54.46 ॥&lt;br&gt;&#xA;ततस्तु तं वानरवीरमुख्यं महाबलं मारुततुल्यवेगम्।&lt;br&gt;&#xA;महामतिं वायुसुतं वरिष्ठं प्रतुष्टुवुर्देवगणाश्च सर्वे ॥ 5.54.47 ॥&lt;br&gt;&#xA;भङ्क्त्वा वनं महातेजा हत्वा रक्षांसि संयुगे।&lt;br&gt;&#xA;दग्ध्वा लङ्कापुरीं रम्यां रराज स महाकपिः ॥ 5.54.48 ॥&lt;br&gt;&#xA;तत्र देवाः सगन्धर्वाः सिद्धाश्च परमर्षयः।&lt;br&gt;&#xA;दृष्ट्वा प्रदग्धां तां विस्मयं परमं गताः ॥ 5.54.49 ॥&lt;br&gt;&#xA;तं दृष्ट्वा वानरश्रेष्ठं हनुमन्तं महाकपिम्।&lt;br&gt;&#xA;कालाग्निरिति सञ्चिन्त्य सर्वभूतानि तत्रसुः ॥ 5.54.50 ॥&lt;br&gt;&#xA;देवाश्च सर्वे मुनिपुङ्गवाश्च गन्धर्वविद्याधरनागयक्षाः।&lt;br&gt;&#xA;भूतानि सर्वाणि महान्ति तत्र जग्मुः परां प्रीतिमतुल्यरूपाम् ॥ 5.54.51 ॥&lt;/p&gt;</description>
    </item>
    <item>
      <title>०५५ हनुमता लङ्काग्नौ सीतामृत्यनुमानम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/055_hanumatA_lankAgnau_sItAmRtyanumAnam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/055_hanumatA_lankAgnau_sItAmRtyanumAnam/</guid>
      <description>&lt;p&gt;लङ्कां समस्तां सन्दीप्य लाङ्गूलाग्निं महाबलः।&lt;br&gt;&#xA;निर्वापयामास तदा समुद्रे हरिसत्तमः ॥ 5.55.1 ॥&lt;br&gt;&#xA;सन्दीप्यमानां विध्वस्तां त्रस्तरक्षोगणां पुरीम्।&lt;br&gt;&#xA;अवेक्ष्य हनुमान् लङ्कां चिन्तयामास वानरः ॥ 5.55.2 ॥&lt;br&gt;&#xA;तस्याभूत् सुमहांस्त्रासः कुत्सा चात्मन्यजायत।&lt;br&gt;&#xA;लङ्कां प्रदहता कर्म किंस्वित् कृतमिदं मया ॥ 5.55.3 ॥&lt;br&gt;&#xA;धन्यास्ते पुरुषश्रेष्ठा ये बुद्ध्या कोपमुत्थितम्।&lt;br&gt;&#xA;निरुन्धन्ति महात्मानो दीप्तमग्निमिवाम्भसा ॥ 5.55.4 ॥&lt;br&gt;&#xA;क्रुद्धः पापं न कुर्यात् कः क्रुद्धो हन्याद् गुरूनपि।&lt;br&gt;&#xA;क्रुद्धः परुषया वाचा नरः साधूनधिक्षिपेत् ॥ 5.55.5 ॥&lt;br&gt;&#xA;वाच्यावाच्यं प्रकुपितो न विजानाति कर्हिचित्।&lt;br&gt;&#xA;नाकार्यमस्ति क्रुद्धस्य नावाच्यं विद्यते क्वचित् ॥ 5.55.6 ॥&lt;br&gt;&#xA;यः समुत्पतितं क्रोधं क्षमयैव निरस्यति।&lt;br&gt;&#xA;यथोरगस्त्वचं जीर्णां स वै पुरुष उच्यते ॥ 5.55.7 ॥&lt;br&gt;&#xA;धिगस्तु मां सुदुर्बुद्धिं निर्लज्जं पापकृत्तमम्।&lt;br&gt;&#xA;अचिन्तयित्वा तां सीतामग्निदं स्वामिघातकम् ॥ 5.55.8 ॥&lt;br&gt;&#xA;यदि दग्धा त्वियं लङ्का नूनमार्यापि जानकी।&lt;br&gt;&#xA;दग्धा तेन मया भर्तुर्हतं कार्यमजानता ॥ 5.55.9 ॥&lt;br&gt;&#xA;यदर्थमयमारम्भस्तत्कार्यमवसादितम्।&lt;br&gt;&#xA;मया हि दहता लङ्कां न सीता परिरक्षिता ॥ 5.55.10 ॥&lt;br&gt;&#xA;ईषत्कार्यमिदं कार्यं कृतमासीन्न संशयः।&lt;br&gt;&#xA;तस्य क्रोधाभिभूतेन मया मूलक्षयः कृतः ॥ 5.55.11 ॥&lt;br&gt;&#xA;विनष्टा जानकी नूनं न ह्यदग्धः प्रदृश्यते।&lt;br&gt;&#xA;लङ्कायां कश्चिदुद्देशः सर्वा भस्मीकृता पुरी ॥ 5.55.12 ॥&lt;br&gt;&#xA;यदि तद्विहतं कार्यं मम प्रज्ञाविपर्ययात्।&lt;br&gt;&#xA;इहैव प्राणसन्न्यासो ममापि ह्यद्य रोचते ॥ 5.55.13 ॥&lt;br&gt;&#xA;किमग्नौ निपताम्यद्य अहोस्विद्वडवामुखे।&lt;br&gt;&#xA;शरीरमाहो सत्त्वानां दद्मि सागरवासिनाम् ॥ 5.55.14 ॥&lt;br&gt;&#xA;कथं हि जीवता शक्यो मया द्रष्टुं हरीश्वरः।&lt;br&gt;&#xA;तौ वा पुरुषशार्दूलौ कार्यसर्वस्वघातिना ॥ 5.55.15 ॥&lt;br&gt;&#xA;मया खलु तदेवेदं रोषदोषात् प्रदर्शितम्।&lt;br&gt;&#xA;प्रथितं त्रिषु लोकेषु कपित्वमनवस्थितम् ॥ 5.55.16 ॥&lt;br&gt;&#xA;धिगस्तु राजसं भावमनीशमनवस्थितम्।&lt;br&gt;&#xA;ईश्वरेणापि यद्रागान्मया सीता न रक्षिता ॥ 5.55.17 ॥&lt;br&gt;&#xA;विनष्टायां तु सीतायां तावुभौ विनशिष्यतः।&lt;br&gt;&#xA;तयोर्विनाशे सुग्रीवः सबन्धुर्विनशिष्यति ॥ 5.55.18 ॥&lt;br&gt;&#xA;एतदेव वचः श्रुत्वा भरतो भ्रातृवत्सलः।&lt;br&gt;&#xA;धर्मात्मा सहशत्रुघ्नः कथं शक्ष्यति जीवितुम् ॥ 5.55.19 ॥&lt;br&gt;&#xA;इक्ष्वाकुवंशे धर्मिष्ठे गते नाशमसंशयम्।&lt;br&gt;&#xA;भविष्यन्ति प्रजाः सर्वाः शोकसन्तापपीडिताः ॥ 5.55.20 ॥&lt;br&gt;&#xA;तदहं भाग्यरहितो लुप्तधर्मार्थसङ्ग्रहः।&lt;br&gt;&#xA;रोषदोषपरीतात्मा व्यक्तं लोकविनाशनः ॥ 5.55.21 ॥&lt;br&gt;&#xA;इति चिन्तयस्तस्य निमित्तान्युपपेदिरे।&lt;br&gt;&#xA;पूर्वमप्युपलब्धानि साक्षात्पुनरचिन्तयत् ॥ 5.55.22 ॥&lt;br&gt;&#xA;अथवा चारुसर्वाङ्गी रक्षिता स्वेन तेजसा।&lt;br&gt;&#xA;न नशिष्यति कल्याणी नाग्निरग्नौ प्रवर्तते ॥ 5.55.23 ॥&lt;br&gt;&#xA;न हि धर्मात्मनस्तस्य भार्याममिततेजसः।&lt;br&gt;&#xA;स्वाचारित्राभिगुप्तां तां स्प्रष्टुमर्हति पावकः ॥ 5.55.24 ॥&lt;br&gt;&#xA;नूनं रामप्रभावेन वैदेह्याः सुकृतेन च।&lt;br&gt;&#xA;यन्मां दहनकर्माऽयं नादहद्धव्यवाहनः ॥ 5.55.25 ॥&lt;br&gt;&#xA;त्रयाणां भरतादीनां भार्तॄणां देवता च या।&lt;br&gt;&#xA;रामस्य च मनःकान्ता सा कथं विनशिष्यति ॥ 5.55.26 ॥&lt;br&gt;&#xA;यद्वा दहनकर्माऽयं सर्वत्र प्रभुरव्ययः।&lt;br&gt;&#xA;न मे दहति लाङ्गूलं कथमार्यां प्रधक्ष्यति ॥ 5.55.27 ॥&lt;br&gt;&#xA;पुनश्चाचिन्तयत्तत्र हनुमान् विस्मितस्तदा।&lt;br&gt;&#xA;हिरण्यनाभस्य गिरेर्जलमध्ये प्रदर्शनम् ॥ 5.55.28 ॥&lt;br&gt;&#xA;तपसा सत्यवाक्येन अनन्यत्वाच्च भर्तरि।&lt;br&gt;&#xA;अपि सा निर्दहेदग्निं न तामग्निः प्रधक्ष्यति ॥ 5.55.29 ॥&lt;br&gt;&#xA;स तथा चिन्तयंस्तत्र देव्या धर्मपरिग्रहम्।&lt;br&gt;&#xA;शुश्राव हनुमान् वाक्यं चारणानां महात्मनाम् ॥ 5.55.30 ॥&lt;br&gt;&#xA;अहो खलु कृतं कर्म दुष्करं हि हनूमता।&lt;br&gt;&#xA;अग्निं विसृजताऽभीक्ष्णं भीमं राक्षसवेश्मनि ॥ 5.55.31 ॥&lt;br&gt;&#xA;प्रपलायितरक्षः स्त्रीबालवृद्धसमाकुला।&lt;br&gt;&#xA;जनकोलाहलाध्माता क्रन्दन्तीवाद्रिकन्दरे ॥ 5.55.32 ॥&lt;br&gt;&#xA;दग्धेयं नगरी सर्वा साट्टप्राकारतोरणा।&lt;br&gt;&#xA;जानकी न च दग्धेति विस्मयोऽद्भुत एव नः ॥ 5.55.33 ॥&lt;br&gt;&#xA;स निमित्तैश्च दृष्टार्थैः कारणैश्च महागुणैः।&lt;br&gt;&#xA;ऋषिवाक्यैश्च हनुमानभवत् प्रीतभानसः ॥ 5.55.34 ॥&lt;br&gt;&#xA;ततः कपिः प्राप्तमनोरथार्थस्तामक्षतां राजसुतां विदित्वा।&lt;br&gt;&#xA;प्रत्यक्षतस्तां पुनरेव दृष्ट्वा प्रतिप्रयाणाय मतिं चकार ॥ 5.55.35 ॥&lt;/p&gt;</description>
    </item>
    <item>
      <title>०५६ हनुमता पुनरशोकवनगमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/056_hanumatA_punarashokavanagamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/5_sundarakANDam/07-lankA-dahanam/056_hanumatA_punarashokavanagamanam/</guid>
      <description>&lt;p&gt;ततस्तु शिंशुपामूले जानकीं पर्यवस्थिताम्।&lt;br&gt;&#xA;अभिवाद्याब्रवीद्दिष्ट्या पश्यामि त्वामिहाक्षताम् ॥ 5.56.1 ॥&lt;br&gt;&#xA;ततस्तं प्रस्थितं सीता वीक्षमाणा पुनः पुनः।&lt;br&gt;&#xA;भर्तृस्नेहान्वितं वाक्यं हनुमन्तमभाषत ॥ 5.56.2 ॥&lt;br&gt;&#xA;काममस्य त्वमेवैकः कार्यस्य परिसाधने।&lt;br&gt;&#xA;पर्याप्तः परवीरघ्न यशस्यस्ते बलोदयः ॥ 5.56.3 ॥&lt;br&gt;&#xA;शरैस्तु सङ्कुलां कृत्वा लङ्कां परबलार्दनः।&lt;br&gt;&#xA;मां नयेद्यदि काकुत्स्थस्तत्तस्य सदृशं भवेत् ॥ 5.56.4 ॥&lt;br&gt;&#xA;तद्यथा तस्य विक्रान्तमनुरूपं महात्मनः।&lt;br&gt;&#xA;भवत्याहवशूरस्य तथा त्वमुपपादय ॥ 5.56.5 ॥&lt;br&gt;&#xA;तदर्थोपहितं वाक्यं प्रश्रितं हेतुसंहितम्।&lt;br&gt;&#xA;निशम्य हनुमांस्तस्या वाक्यमुत्तरमब्रवीत् ॥ 5.56.6 ॥&lt;br&gt;&#xA;क्षिप्रमेष्यति काकुत्स्थो हर्यृक्षप्रवरैर्वृतः।&lt;br&gt;&#xA;यस्ते युधि विजित्यारीन् शोकं व्यपनयिष्यति ॥ 5.56.7 ॥&lt;br&gt;&#xA;एवमाश्वास्य वैदेहीं हनुमान् मारुतात्मजः।&lt;br&gt;&#xA;गमनाय मतिं कृत्वा वैदेहीमभ्यवादयत् ॥ 5.56.8 ॥&lt;br&gt;&#xA;ततः स कपिशार्दूलः स्वामिसन्दर्शनोत्सुकः।&lt;br&gt;&#xA;आरुरोह गिरिश्रेष्ठमरिष्टमरिमर्दनः ॥ 5.56.9 ॥&lt;br&gt;&#xA;तुङ्गपद्मकजुष्टाभिर्नीलाभिर्वनराजिभिः।&lt;br&gt;&#xA;सोत्तरीयमिवाम्भोदैः श्रृङ्गान्तरविलम्बिभिः ॥ 5.56.10 ॥&lt;br&gt;&#xA;बोध्यमानमिव प्रीत्या दिवाकरकरैः शुभैः।&lt;br&gt;&#xA;उन्मिषन्तमिवोद्धूतैर्लोचनैरिव धातुभिः ॥ 5.56.11 ॥&lt;br&gt;&#xA;तोयौघनिस्वनैर्मन्द्रैः प्राधीतमिव पर्वतम्।&lt;br&gt;&#xA;प्रगीतमिव विस्पष्टैर्नानाप्रस्रवणस्वनैः ॥ 5.56.12 ॥&lt;br&gt;&#xA;देवदारुभिरत्युच्चैरूर्ध्वबाहुमिव स्थितम्।&lt;br&gt;&#xA;प्रपातजलनिर्घोषैः प्राक्रृष्टमिव सर्वतः ॥ 5.56.13 ॥&lt;br&gt;&#xA;वेपमानमिव श्यामैः कम्पमानैः शरद्घनैः।&lt;br&gt;&#xA;वेणुभिमारुतोद्धूतैः कूजन्तमिव कीचकैः ॥ 5.56.14 ॥&lt;br&gt;&#xA;निःश्वसन्तमिवामर्षाद्घोरैराशीविषोत्तमैः।&lt;br&gt;&#xA;नीहारकृतगम्भीरैर्ध्यायन्तमिव गह्वरैः ॥ 5.56.15 ॥&lt;br&gt;&#xA;मेघपादनिभैः पादैः प्रक्रान्तमिव सर्वतः।&lt;br&gt;&#xA;जृम्भमाणमिवाकाशे शिखरैरभ्रमालिभिः ॥ 5.56.16 ॥&lt;br&gt;&#xA;कूटैश्च बहुधाकीर्णैः शोभितं बहुकन्दरैः।&lt;br&gt;&#xA;सालतालाश्वकर्णैश्च वंशैश्च बहुभिर्वृतम् ॥ 5.56.17 ॥&lt;br&gt;&#xA;नानामृगगणाकीर्णं धातुनिष्यन्दभूषितम्।&lt;br&gt;&#xA;बहुप्रस्रवणोपेतं शिलासञ्चयसङ्कटम् ॥ 5.56.18 ॥&lt;br&gt;&#xA;महर्षियक्षगन्धर्वकिन्नरोरगसेवितम्।&lt;br&gt;&#xA;लतापादपसङ्घातं सिंहाध्युषितकन्दरम् ॥ 5.56.19 ॥&lt;br&gt;&#xA;व्याघ्रसङ्घसमाकीर्णं स्वादुमूलकफलद्रुमम् ॥ 5.56.20 ॥&lt;br&gt;&#xA;तमारुरोह हनुमान् पर्वतं पवनात्मजः।&lt;br&gt;&#xA;रामदर्शनशीघ्रेण प्रहर्षेणाभिचोदितः ॥ 5.56.21 ॥&lt;br&gt;&#xA;तेन पादतलाक्रान्ता रम्येषु गिरिसानुषु।&lt;br&gt;&#xA;सघोषाः समशीर्यन्त शिलाश्चूर्णीकृतास्ततः ॥ 5.56.22 ॥&lt;br&gt;&#xA;स तमारुह्य शैलेन्द्रं व्यवर्धत व्यवर्धत महाकपिः।&lt;br&gt;&#xA;दक्षिणादुत्तरं पारं प्रार्थयन् लवणाम्भसः ॥ 5.56.23 ॥&lt;br&gt;&#xA;अधिरूह्य ततो वीरः पर्वतं पवनात्मजः।&lt;br&gt;&#xA;ददर्श सागरं भीमं मीनोरगनिषेवितम् ॥ 5.56.24 ॥&lt;br&gt;&#xA;स मारुत इवाकाशं मारुतस्यात्मसम्भवः।&lt;br&gt;&#xA;प्रपेदे हरिशार्दूलो दक्षिणादुत्तरां दिशम् ॥ 5.56.25 ॥&lt;br&gt;&#xA;ररास सह तैर्भूतैः प्रविशन् वसुधातलम्।&lt;br&gt;&#xA;कम्पमानैश्च शिखरैः पतद्भिरपि च द्रुमैः ॥ 5.56.26 ॥&lt;br&gt;&#xA;तस्योरुवेगोन्मथिताः पादपाः पुष्पशालिनः।&lt;br&gt;&#xA;निपेतुर्भूतले रुग्णाः शक्रायुधहता इव ॥ 5.56.27 ॥&lt;br&gt;&#xA;कन्दरान्तरसंस्थानां पीडितानां महौजसाम्।&lt;br&gt;&#xA;सिंहानां निनदो भीमो नभो भिन्दन् स शुश्रुवे ॥ 5.56.28 ॥&lt;br&gt;&#xA;स्रस्तव्याविद्धवसना व्याकुलीकृतभूषणाः।&lt;br&gt;&#xA;विद्याधर्यः समुत्पेतुः सहसा धरणीधरात् ॥ 5.56.29 ॥&lt;br&gt;&#xA;अतिप्रमाणा बलिनो दीप्तजिह्वा महाविषाः।&lt;br&gt;&#xA;निपीडितशिरोग्रीवा व्यवेष्टन्त महाहयः ॥ 5.56.30 ॥&lt;br&gt;&#xA;किन्नरोरगगन्धर्वयक्षविद्याधरास्तदा।&lt;br&gt;&#xA;पीडितं तं नगवरं त्यक्त्वा गगनमास्थिताः ॥ 5.56.31 ॥&lt;br&gt;&#xA;स च भूमिधरः श्रीमान् बलिना तेन पीडितः।&lt;br&gt;&#xA;सवृक्षशिखरोदग्रः प्रविवेश रसातलम् ॥ 5.56.32 ॥&lt;br&gt;&#xA;दशयोजनविस्तारस्त्रिंशद्योजनमुच्छ्रितः।&lt;br&gt;&#xA;धरण्यां समतां यातः स बभूव धराधरः ॥ 5.56.33 ॥&lt;br&gt;&#xA;स लिलङ्घयिषुर्भीमं सलीलं लवणार्णवम्।&lt;br&gt;&#xA;कल्लोलास्फालवेलान्तमुत्पपात नभो हरिः ॥ 5.56.34 ॥&lt;/p&gt;</description>
    </item>
  </channel>
</rss>
