<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०३-सुग्रीव-बोधनम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/</link>
    <description>Recent content in &#43;०३-सुग्रीव-बोधनम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/index.xml" rel="self" type="application/rss+xml" />
    <item>
      <title>०२६ अङ्गदयौवराज्याभिषेकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/026_angadayauvarAjyAbhiShekaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/026_angadayauvarAjyAbhiShekaH/</guid>
      <description>&lt;p&gt;ततः शोकाभिसन्तप्तं सुग्रीवं क्लिन्नवाससम्।&lt;br&gt;&#xA;शाखामृगमहामात्राः परिवार्योपतस्थिरे ॥ 4.26.1 ॥&lt;br&gt;&#xA;अभिगम्य महाबाहुं राममक्लिष्टकारिणम्।&lt;br&gt;&#xA;स्थिताः प्राञ्जलयः सर्वे पितामहमिवर्षयः ॥ 4.26.2 ॥&lt;br&gt;&#xA;ततः काञ्चनशैलाभस्तरुणार्कनिभाननः।&lt;br&gt;&#xA;अब्रवीत्प्राञ्जलिर्वाक्यं हनुमान्मारुतात्मजः ॥ 4.26.3 ॥&lt;br&gt;&#xA;भवत्प्रसादात्सुग्रीवः पितृपैतामहं महत्।&lt;br&gt;&#xA;वानराणां सुदुष्प्रापं प्राप्तो राज्यमिदं प्रभो ॥ 4.26.4 ॥&lt;br&gt;&#xA;भवता समनुज्ञातः प्रविश्य नगरं शुभम्।&lt;br&gt;&#xA;संविधास्यति कार्याणि सर्वाणि ससुहृज्जनः ॥ 4.26.5 ॥&lt;br&gt;&#xA;स्नातोऽयं विविधैर्गन्धैरौषधैश्च यथाविधि।&lt;br&gt;&#xA;अर्चयिष्यति रत्नैश्च माल्यैश्च त्वां विशेषतः ॥ 4.26.6 ॥&lt;br&gt;&#xA;इमां गिरिगुहां रम्यामभिगन्तुमितोऽर्हसि।&lt;br&gt;&#xA;कुरुष्व स्वामिसम्बन्धं वानरान् सम्प्रहर्षयन् ॥ 4.26.7 ॥&lt;br&gt;&#xA;एवमुक्तो हनुमता राघवः परवीरहा।&lt;br&gt;&#xA;प्रत्युवाच हनूमन्तं बुद्धिमान्वाक्यकोविदः ॥ 4.26.8 ॥&lt;br&gt;&#xA;चतुर्दश समाः सौम्य ग्रामं वा यदि वा पुरम्।&lt;br&gt;&#xA;न प्रवेक्ष्यामि हनुमन् पितुर्निर्देशपालकः ॥ 4.26.9 ॥&lt;br&gt;&#xA;सुसमृद्धां गुहां रम्यां सुग्रीवो वानरर्षभः।&lt;br&gt;&#xA;प्रविष्टो विधिवद्वीरः क्षिप्रं राज्येऽभिषिच्यताम् ॥ 4.26.10 ॥&lt;br&gt;&#xA;एवमुक्त्वा हनूमन्तं रामः सुग्रीवमब्रवीत्।&lt;br&gt;&#xA;वृत्तज्ञो वृत्तसम्पन्नमुदारबलविक्रमम् ॥ 4.26.11 ॥&lt;br&gt;&#xA;ज्येष्ठस्य स सुतो ज्येष्ठः सदृशो विक्रमेण ते।&lt;br&gt;&#xA;अङ्गदोऽयमदीनात्मा यौवराज्यस्य भाजनम् ॥ 4.26.12 ॥&lt;br&gt;&#xA;पूर्वोऽयं वार्षिको मासः श्रावणः सलिलागमः।&lt;br&gt;&#xA;प्रवृत्ताः सौम्य चत्वारो मासा वार्षिकसञ्ज्ञकाः ॥ 4.26.13 ॥&lt;br&gt;&#xA;नायमुद्योगसमयः प्रविश त्वं पुरीं शुभाम्।&lt;br&gt;&#xA;अस्मिन्वत्स्याम्यहं सौम्य पर्वते सहलक्ष्मणः ॥ 4.26.14 ॥&lt;br&gt;&#xA;इयं गिरिगुहा रम्या विशाला युक्तमारुता।&lt;br&gt;&#xA;प्रभूतसलिला सौम्य प्रभूतकमलोत्पला ॥ 4.26.15 ॥&lt;br&gt;&#xA;कार्तिके समनुप्राप्ते त्वं रावणवधे यत।&lt;br&gt;&#xA;एष नः समयः सौम्य प्रविश त्वं स्वमालयम् ॥ 4.26.16 ॥&lt;br&gt;&#xA;अभिषिक्तः स्वराज्ये च सुहृदः सम्प्रहर्षय ॥ 4.26.17 ॥&lt;br&gt;&#xA;इति रामाभ्यनुज्ञातः सुग्रीवो वानराधिपः।&lt;br&gt;&#xA;प्रविवेश पुरीं रम्यां किष्कन्धां वालिपालिताम् ॥ 4.26.18 ॥&lt;br&gt;&#xA;तं वानरसहस्राणि प्रविष्टं वानरेश्वरम्।&lt;br&gt;&#xA;अभिवाद्य प्रविष्टानि सर्वतः पर्यवारयन् ॥ 4.26.19 ॥&lt;br&gt;&#xA;ततः प्रकृतयः सर्वा दृष्ट्वा हरिगणेश्वरम्।&lt;br&gt;&#xA;प्रणम्य मूर्ध्ना पतिता वसुधायां समाहिताः ॥ 4.26.20 ॥&lt;br&gt;&#xA;सुग्रीवः प्रकृतीः सर्वाः सम्भाष्योत्थाप्य वीर्यवान्।&lt;br&gt;&#xA;भ्रातुरन्तःपुरं सौम्यं प्रविवेश महाबलः ॥ 4.26.21 ॥&lt;br&gt;&#xA;प्रविश्य त्वभिनिष्क्रान्तं सुग्रीवं प्लवगेश्वरम्।&lt;br&gt;&#xA;अभ्यषिञ्चन्त सुहृदः सहस्राक्षमिवामराः ॥ 4.26.22 ॥&lt;br&gt;&#xA;तस्य पाण्डुरमाजह्रुश्छत्त्रं हेमपरिष्कृतम्।&lt;br&gt;&#xA;शुक्ले च वालव्यजने हेमदण्डे यशस्करे ॥ 4.26.23 ॥&lt;br&gt;&#xA;तथा सर्वाणि रत्नानि सर्वबीजौषधैरपि।&lt;br&gt;&#xA;सक्षीराणां च वृक्षाणां प्ररोहान् कुसुमानि च ॥ 4.26.24 ॥&lt;br&gt;&#xA;शुक्लानि चैव वस्त्राणि श्वेतं चैवानुलेपनम्।&lt;br&gt;&#xA;सुगन्धीनि च माल्यानि स्थलजान्यम्बुजानि च ॥ 4.26.25 ॥&lt;br&gt;&#xA;अक्षतं जातरूपं च प्रियङ्गुमधुसर्पिषी।&lt;br&gt;&#xA;दधि चर्म च वैयाघ्रं वाराही चाप्युपानहौ ॥ 4.26.26 ॥&lt;br&gt;&#xA;समालम्भनमादाय रोचनां समनः शिलाम्।&lt;br&gt;&#xA;आजग्मुस्तत्र मुदिता वराः कन्यास्तु षोडश ॥ 4.26.27 ॥&lt;br&gt;&#xA;ततस्ते वानरश्रेष्ठं यथाकालं यथाविधि।&lt;br&gt;&#xA;रत्नैर्वस्त्रैश्च भक्षैश्च तोषयित्वा द्विजर्षभान् ॥ 4.26.28 ॥&lt;br&gt;&#xA;ततः कुशपरिस्तीर्णं समिद्धं जातवेदसम्।&lt;br&gt;&#xA;मन्त्रपूतेन हविषा हुत्वा मन्त्रविदो जनाः ॥ 4.26.29 ॥&lt;br&gt;&#xA;ततो हेमप्रतिष्ठाने वरास्तरणसंवृते।&lt;br&gt;&#xA;प्रासादशिखरे रम्ये चित्रमाल्योपशोभिते ॥ 4.26.30 ॥&lt;br&gt;&#xA;प्राङ्मुखं विविधैर्मन्त्रैः स्थापयित्वा वरासने।&lt;br&gt;&#xA;नदीनदेभ्यः संहृत्य तीर्थेभ्यश्च समन्ततः ॥ 4.26.31 ॥&lt;br&gt;&#xA;आहृत्य च समुद्रेभ्यः सर्वेभ्यो वानरर्षभाः।&lt;br&gt;&#xA;अपः कनककुम्भेषु निधाय विमलाः शुभाः ॥ 4.26.32 ॥&lt;br&gt;&#xA;शुभैर्वृषभशृङ्गैश्च कलशैश्चापि काञ्चनैः।&lt;br&gt;&#xA;शास्त्रदृष्टेन विधिना महर्षिविहितेन च ॥ 4.26.33 ॥&lt;br&gt;&#xA;गजो गवाक्षो गवयः शरभो गन्धमादनः।&lt;br&gt;&#xA;मैन्दश्च द्विविदश्चैव हनुमान् जाम्बवान्नलः ॥ 4.26.34 ॥&lt;br&gt;&#xA;अभ्यषिञ्चन्त सुग्रीवं प्रसन्नेन सुगन्धिना।&lt;br&gt;&#xA;सलिलेन सहस्राक्षं वसवो वासवं यथा ॥ 4.26.35 ॥&lt;br&gt;&#xA;अभिषिक्ते तु सुग्रीवे सर्वे वानरपुङ्गवाः।&lt;br&gt;&#xA;प्रचुक्रुशुर्महात्मानो हृष्टास्तत्र सहस्रशः ॥ 4.26.36 ॥&lt;br&gt;&#xA;रामस्य तु वचः कुर्वन् सुग्रीवो हरिपुङ्गवः।&lt;br&gt;&#xA;अङ्गदं सम्परिष्वज्य यौवराज्येऽभ्यषेचयत् ॥ 4.26.37 ॥&lt;br&gt;&#xA;अङ्गदे चाभिषिक्ते तु सानुक्रोशाः प्लवङ्गमाः।&lt;br&gt;&#xA;साधु साध्विति सुग्रीवं महात्मानोऽभ्यपूजयन् ॥ 4.26.38 ॥&lt;br&gt;&#xA;रामं चैव महात्मानं लक्ष्मणं च पुनः पुनः।&lt;br&gt;&#xA;प्रीताश्च तुष्टुवुः सर्वे तादृशे तत्र वर्तति ॥ 4.26.39 ॥&lt;br&gt;&#xA;हृष्टपुष्टजनाकीर्णा पताकाध्वजशोभिता।&lt;br&gt;&#xA;बभूव नगरी रम्या किष्किन्धा गिरिगह्वरे ॥ 4.26.40 ॥&lt;br&gt;&#xA;निवेद्य रामाय तदा महात्मने महाभिषेकं कपिवाहिनीपतिः।&lt;br&gt;&#xA;रुमां च भार्यां प्रतिलभ्य वीर्यवानवाप राज्यं त्रिदशाधिपो यथा ॥ 4.26.41 ॥&lt;/p&gt;</description>
    </item>
    <item>
      <title>०२७ रामेण प्रस्रवणगिरिनिवासः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/027_rAmeNa_prasravaNagirinivAsaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/027_rAmeNa_prasravaNagirinivAsaH/</guid>
      <description>&lt;p&gt;अभिषिक्ते तु सुग्रीवे प्रविष्टे वानरे गुहाम्।&lt;br&gt;&#xA;आजगाम सह भ्रात्रा रामः प्रस्रवणं गिरिम् ॥ 4.27.1 ॥&lt;br&gt;&#xA;शार्दूलमृगसङ्घुष्टं सिंहैर्भीमरवैर्वृतम्।&lt;br&gt;&#xA;नानागुल्मलतागूढं बहुपादपसङ्कुलम् ॥ 4.27.2 ॥&lt;br&gt;&#xA;ऋक्षवानरगोपुच्छैर्मार्जारैश्च निषेवितम्।&lt;br&gt;&#xA;मेघराशिनिभं शैलं नित्यं शुचिजलाश्रयम् ॥ 4.27.3 ॥&lt;br&gt;&#xA;तस्य शैलस्य शिखरे महतीमायतां गुहाम्।&lt;br&gt;&#xA;प्रत्यगृह्णत वासार्थं रामः सौमित्रिणा सह ॥ 4.27.4 ॥&lt;br&gt;&#xA;कालयुक्तं महद्वाक्यमुवाच रघुनन्दनः।&lt;br&gt;&#xA;विनीतं भ्रातरं भ्राता लक्ष्मणं लक्ष्मिवर्धनम् ॥ 4.27.5 ॥&lt;br&gt;&#xA;इयं गिरिगुहा रम्या विशाला युक्तमारुता।&lt;br&gt;&#xA;अस्यां वसाव सौमित्रे वर्षरात्रमरिन्दम ॥ 4.27.6 ॥&lt;br&gt;&#xA;गिरिशृङ्गमिदं रम्यमुन्नतं पार्थिवात्मज।&lt;br&gt;&#xA;श्वेताभिः कृष्णताम्राभिः शिलाभिरुपशोभितम् ॥ 4.27.7 ॥&lt;br&gt;&#xA;नानाधातुसमाकीर्णं दरीनिर्झरशोभितम्।&lt;br&gt;&#xA;विविधैर्वृक्षषण्डैश्च चारुचित्रलतावृतम् ॥ 4.27.8 ॥&lt;br&gt;&#xA;नानाविहगसङ्घुष्टं मयूररवनादितम्।&lt;br&gt;&#xA;मालतीकुन्दगुल्मैश्च सिन्दुवारकुरण्टकैः ॥ 4.27.9 ॥&lt;br&gt;&#xA;कदम्बार्जुनसर्जैश्च पुष्पितैरुपशोभितम् ॥ 4.27.10 ॥&lt;br&gt;&#xA;इयं च नलिनी रम्या फुल्लपङ्कजमण्डिता।&lt;br&gt;&#xA;नातिदूरे गुहाया नौ भविष्यति नृपात्मज ॥ 4.27.11 ॥&lt;br&gt;&#xA;प्रागुदक्प्रवणे देशे गुहा साधु भविष्यति।&lt;br&gt;&#xA;पश्चाच्चैवोन्नता सौम्य निवातेयं भविष्यति ॥ 4.27.12 ॥&lt;br&gt;&#xA;गुहाद्वारे च सौमित्रे शिला समतला शुभा।&lt;br&gt;&#xA;श्लक्ष्णा चैवायता चैव भिन्नाञ्जनचयोपमा ॥ 4.27.13 ॥&lt;br&gt;&#xA;गिरिशृङ्गमिदं तात पश्य चोत्तरतः शुभम्।&lt;br&gt;&#xA;भिन्नाञ्जनचयाकारमम्भोधरमिवोत्थितम् ॥ 4.27.14 ॥&lt;br&gt;&#xA;दक्षिणस्यामपि दिशि स्थितं श्वेतमिवापरम्।&lt;br&gt;&#xA;कैलासशिखरप्रख्यं नानाधातुविभूषितम् ॥ 4.27.15 ॥&lt;br&gt;&#xA;प्राचीनवाहिनीं चैव नदीं भृशमकर्दमाम्।&lt;br&gt;&#xA;गुहायाः पूर्वतः पश्य त्रिकूटे जाह्नवीमिव ॥ 4.27.16 ॥&lt;br&gt;&#xA;चम्पकैस्तिलैस्तालैस्तमालैरतिमुक्तकैः।&lt;br&gt;&#xA;पद्मकैः सरलैश्चैव अशोकैश्चैव शोभिताम् ॥ 4.27.17 ॥&lt;br&gt;&#xA;वानीरैस्तिमिशैश्चैव वकुलैः केतकैर्धवैः।&lt;br&gt;&#xA;हिन्तालैस्तिरिटैर्नीपैर्वेत्रकैः कृतमालकैः ॥ 4.27.18 ॥&lt;br&gt;&#xA;तीरजैः शोभिता भाति नानारूपैस्ततस्ततः।&lt;br&gt;&#xA;वसनाभरणोपेता प्रमदेवाभ्यलङ्कृता ॥ 4.27.19 ॥&lt;br&gt;&#xA;शतशः पक्षिसङ्घैश्च नानानादैर्विनादिता।&lt;br&gt;&#xA;एकैकमनुरक्तैश्च चक्रवाकैरलङ्कृता ॥ 4.27.20 ॥&lt;br&gt;&#xA;पुलिनैरतिरम्यैश्च हंससारससेवितैः।&lt;br&gt;&#xA;प्रहसन्तीव भात्यैषा नारी सर्वविभूषिता ॥ 4.27.21 ॥&lt;br&gt;&#xA;क्वचिन्नीलोत्पलच्छन्ना भाति रक्तोत्पलैः क्वचित्।&lt;br&gt;&#xA;क्वचिदाभाति शुक्लैश्च दिव्यैः कुमुदकुड्मलैः ॥ 4.27.22 ॥&lt;br&gt;&#xA;पारिप्लवशतैर्जुष्टा बर्हिणक्रौञ्चनादिता।&lt;br&gt;&#xA;रमणीया नदी सौम्य मुनिसङ्घैर्निषेविता ॥ 4.27.23 ॥&lt;br&gt;&#xA;पश्य चन्दनवृक्षाणां पड्क्तीः सुरचिता इव।&lt;br&gt;&#xA;ककुभानां च दृश्यन्ते मनसेवोदिताः समम् ॥ 4.27.24 ॥&lt;br&gt;&#xA;अहो सुरमणीयोऽयं देशः शत्रुनिषूदन।&lt;br&gt;&#xA;दृढं रंस्याव सौमित्रे साध्वत्र निवसावहै ॥ 4.27.25 ॥&lt;br&gt;&#xA;इतश्च नातिदूरे सा किष्कन्धा चित्रकानना।&lt;br&gt;&#xA;सुग्रीवस्य पुरी रम्या भविष्यति नृपात्मज ॥ 4.27.26 ॥&lt;br&gt;&#xA;गीतवादित्रनिर्घोषः श्रूयते जयतां वर।&lt;br&gt;&#xA;नर्दतां वानराणां च मृदङ्गाडम्बरैः सह ॥ 4.27.27 ॥&lt;br&gt;&#xA;लब्ध्वा भार्यां कपिवरः प्राप्य राज्यं सुहृद्वृतः।&lt;br&gt;&#xA;ध्रुवं नन्दति सुग्रीवः सम्प्राप्य महतीं श्रियम् ॥ 4.27.28 ॥&lt;br&gt;&#xA;इत्युक्त्वा न्यवसत्तत्र राघवः सहलक्ष्मणः।&lt;br&gt;&#xA;बहुदृश्यदरीकुञ्जे तस्मिन् प्रस्रवणे गिरौ ॥ 4.27.29 ॥&lt;br&gt;&#xA;वसतस्तस्य रामस्य रतिरल्पापि नाभवत्।&lt;br&gt;&#xA;हृतां हि भार्यां स्मरतः प्राणेभ्योऽपि गरीयसीम् ॥ 4.27.30 ॥&lt;br&gt;&#xA;उदयाभ्युदितं दृष्ट्वा शशाङ्कं च विशेषतः।&lt;br&gt;&#xA;आविवेश न तं निद्रा निशासु शयनं गतम् ॥ 4.27.31 ॥&lt;br&gt;&#xA;तत्समुत्थेन शोकेन बाष्पोपहतचेतसम्।&lt;br&gt;&#xA;तं शोचमानं काकुत्स्थं नित्यं शोकपरायणम् ॥ 4.27.32 ॥&lt;br&gt;&#xA;तुल्यदुःखोऽब्रवीद्भ्राता लक्ष्मणोऽनुनयन् वचः ॥ 4.27.33 ॥&lt;br&gt;&#xA;अलं वीर व्यथां गत्वा न त्वं शोचितुमर्हसि।&lt;br&gt;&#xA;शोचतो व्यवसीदन्ति सर्वार्था विदितं हि ते ॥ 4.27.34 ॥&lt;br&gt;&#xA;भवान् क्रियापरो लोके भवान् दैवपरायणः।&lt;br&gt;&#xA;आस्तिको धर्मशीलश्च व्यवसायी च राघव ॥ 4.27.35 ॥&lt;br&gt;&#xA;न ह्यव्यवसितः शुत्रुं राक्षसं तं विशेषतः।&lt;br&gt;&#xA;समर्थस्त्वं रणे हन्तुं विक्रमैर्जिह्मकारिणम् ॥ 4.27.36 ॥&lt;br&gt;&#xA;समुन्मूलय शोकं त्वं व्यवसायं स्थिरं कुरु।&lt;br&gt;&#xA;ततः सपरिवारं तं निर्मूलं कुरु राक्षसम् ॥ 4.27.37 ॥&lt;br&gt;&#xA;पृथिवीमपि काकुत्स्थ ससागरवनाचलाम्।&lt;br&gt;&#xA;परिवर्तयितुं शक्तः किमङ्ग पुन रावणम् ॥ 4.27.38 ॥&lt;br&gt;&#xA;शरत्कालं प्रतीक्षस्व प्रावृट्कालोऽयमागतः।&lt;br&gt;&#xA;ततः सराष्ट्रं सगणं रावणं त्वं वधिष्यसि ॥ 4.27.39 ॥&lt;br&gt;&#xA;अहं तु खलु ते वीर्यं प्रसुप्तं प्रतिबोधये।&lt;br&gt;&#xA;दीप्तैराहुतिभिः काले भस्मच्छन्नमिवानलम् ॥ 4.27.40 ॥&lt;br&gt;&#xA;लक्ष्मणस्य तु तद्वाक्यं प्रतिपूज्य हितं शुभम्।&lt;br&gt;&#xA;राघवः सुहृदं स्निग्धमिदं वचनमब्रवीत् ॥ 4.27.41 ॥&lt;br&gt;&#xA;वाच्यं यदनुरक्तेन स्निग्धेन च हितेन च।&lt;br&gt;&#xA;सत्यविक्रमयुक्तेन तदुक्तं लक्ष्मण त्वया ॥ 4.27.42 ॥&lt;br&gt;&#xA;एष शोकः परित्यक्तः सर्वकार्यावसादकः।&lt;br&gt;&#xA;विक्रमेष्वप्रतिहतं तेजः प्रोत्साहयाम्यहम् ॥ 4.27.43 ॥&lt;br&gt;&#xA;शरत्कालं प्रतीक्षिष्ये स्थितोऽस्मि वचने तव।&lt;br&gt;&#xA;सुग्रीवस्य नदीनां च प्रसादमनुपालयन् ॥ 4.27.44 ॥&lt;br&gt;&#xA;उपकारेण वीरस्तु प्रतिकारेण युज्यते।&lt;br&gt;&#xA;अकृतज्ञोऽप्रतिकृतो हन्ति सत्त्ववतां मनः ॥ 4.27.45 ॥&lt;br&gt;&#xA;अथैवमुक्तः प्रणिधाय लक्ष्मणः कृताञ्जलिस्तत्प्रतिपूज्य भाषितम्।&lt;br&gt;&#xA;उवाच रामं स्वभिरामदर्शनं प्रदर्शयन् दर्शनमात्मनः शुभम् ॥ 4.27.46 ॥&lt;br&gt;&#xA;यथोक्तमेतत्तव सर्वमीप्सितं नरेन्द्र कर्ता नचिराद्धरीश्वरः।&lt;br&gt;&#xA;शरत्प्रतीक्षः क्षमतामिमं भवान् जलप्रपातं रिपुनिग्रहे धृतः ॥ 4.27.47 ॥&lt;br&gt;&#xA;नियम्य कोपं प्रतिपाल्यतां शरत्क्षमस्व मासांश्चतुरो मया सह।&lt;br&gt;&#xA;वसाचलेऽस्मिन्मृगराजसेविते संवर्धयन् शत्रुवधे समुद्यमम् ॥ 4.27.48 ॥&lt;/p&gt;</description>
    </item>
    <item>
      <title>०२८ प्रावृड्वर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/028_prAvRDvarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/028_prAvRDvarNanam/</guid>
      <description>&lt;p&gt;स तथा वालिनं हत्वा सुग्रीवमभिषिच्य च।&lt;br&gt;&#xA;वसन्माल्यवतः पृष्ठे रामो लक्ष्मणमब्रवीत् ॥ 4.28.1 ॥&lt;br&gt;&#xA;अयं स कालः सम्प्राप्तः समयोऽद्य जलागमः।&lt;br&gt;&#xA;सम्पश्य त्वं नभो मेघैः संवृतं गिरिसन्निभैः ॥ 4.28.2 ॥&lt;br&gt;&#xA;नवमासधृतं गर्भं भास्करस्य गभस्तिभिः।&lt;br&gt;&#xA;पीत्वा रसं समुद्राणां द्यौः प्रसूते रसायनम् ॥ 4.28.3 ॥&lt;br&gt;&#xA;शक्यमम्बरमारुह्य मेघसोपानपङ्क्तिभिः।&lt;br&gt;&#xA;कुटजार्जुनमालाभिरलङ्कर्तुं दिवाकरम् ॥ 4.28.4 ॥&lt;br&gt;&#xA;सन्ध्यारागोत्थितैस्ताम्रैरन्तेष्वधिकपाण्डरैः।&lt;br&gt;&#xA;स्निग्धैरभ्रपटच्छेदैर्बद्धव्रणमिवाम्बरम् ॥ 4.28.5 ॥&lt;br&gt;&#xA;मन्दमारुतनिश्वासं सन्ध्याचन्दनरञ्जितम्।&lt;br&gt;&#xA;आपाण्डुजलदं भाति कामातुरमिवाम्बरम् ॥ 4.28.6 ॥&lt;br&gt;&#xA;एषा धर्मपरिक्लिष्टा नववारिपरिप्लुता।&lt;br&gt;&#xA;सीतेव शोकसन्तप्ता मही बाष्पं विमुञ्चति ॥ 4.28.7 ॥&lt;br&gt;&#xA;मेघोदरविनिर्मुक्ताः कह्लारसुखशीतलाः।&lt;br&gt;&#xA;शक्यमञ्जलिभिः पातुं वाताः केतकिगन्धिनः ॥ 4.28.8 ॥&lt;br&gt;&#xA;एष फुल्लार्जुनः शैलः केतकैरधिवासितः।&lt;br&gt;&#xA;सुग्रीव इव शान्तारिर्धाराभिरभिषिच्यते ॥ 4.28.9 ॥&lt;br&gt;&#xA;मेघकृष्णाजिनधरा धारायज्ञोपवीतिनः।&lt;br&gt;&#xA;मारुतापूरितगुहाः प्राधीता इव पर्वताः ॥ 4.28.10 ॥&lt;br&gt;&#xA;कशाभिरिव हैमीभिर्विद्युद्भिरिव ताडितम्।&lt;br&gt;&#xA;अन्तः स्तनितनिर्घोषं सवेदनमिवाम्बरम् ॥ 4.28.11 ॥&lt;br&gt;&#xA;नीलमेघाश्रिता विद्युत् स्फुरन्ती प्रतिभाति मे।&lt;br&gt;&#xA;स्फुरन्ती रावणस्याङ्के वैदेहीव तपस्विनी ॥ 4.28.12 ॥&lt;br&gt;&#xA;इमास्ता मन्मथवतां हिताः प्रतिहता दिशः।&lt;br&gt;&#xA;अनुलिप्ता इव घनैर्नष्टग्रहनिशाकराः ॥ 4.28.13 ॥&lt;br&gt;&#xA;कुटजान् पश्य सौमित्रे पुष्पितान् गिरिसानुषु।&lt;br&gt;&#xA;मम शोकाभिभूतस्य कामसन्दीपनान् स्थितान् ॥ 4.28.14 ॥&lt;br&gt;&#xA;रजः प्रशान्तं सहिमोऽद्य वायुर्निदाघदोषप्रसराः प्रशान्ताः।&lt;br&gt;&#xA;स्थिता हि यात्रा वसुधाधिपानां प्रवासिनो यान्ति नराः स्वदेशान् ॥ 4.28.15 ॥&lt;br&gt;&#xA;सम्प्रस्थिता मानसवासलुब्धाः प्रियान्विताः सम्प्रति चक्रवाकाः।&lt;br&gt;&#xA;अभीक्ष्णवर्षोदकविक्षतेषु यानानि मार्गेषु न सम्पतन्ति ॥ 4.28.16 ॥&lt;br&gt;&#xA;क्वचित्प्रकाशं क्वचिदप्रकाशं नभः प्रकीर्णाम्बुधरं विभाति।&lt;br&gt;&#xA;क्वचित्क्वचित्पर्वतसन्निरुद्धं रूपं यथा शान्तमहार्णवस्य ॥ 4.28.17 ॥&lt;br&gt;&#xA;व्यामिश्रितं सर्जकदम्बपुष्पैर्नवं जलं पर्वतधातुताम्रम्।&lt;br&gt;&#xA;मयूरकेकाभिरनुप्रयातं शैलापगाः शीघ्रतरं वहन्ति ॥ 4.28.18 ॥&lt;br&gt;&#xA;रसाकुलं षट्पदसन्निकाशं प्रभुज्यते जम्बुफलं प्रकामम्।&lt;br&gt;&#xA;अनेकवर्णं पवनावधूतं भूमौ पतत्याम्रफलं विपक्वम् ॥ 4.28.19 ॥&lt;br&gt;&#xA;विद्युत्पताकाः सबलाकमालाः शैलेन्द्रकूटाकृतिसन्निकाशाः।&lt;br&gt;&#xA;गर्जन्ति मेघाः समुदीर्णनादा मत्ता गजेन्द्रा इव संयुगस्थाः ॥ 4.28.20 ॥&lt;br&gt;&#xA;वर्षोदकाप्यायितशाद्वलानि प्रवृत्तनृत्तोत्सवबर्हिणानि।&lt;br&gt;&#xA;वनानि निर्वृष्टबलाहकानि पश्यापराह्णेष्वधिकं विभान्ति ॥ 4.28.21 ॥&lt;br&gt;&#xA;समुद्वहन्तः सलिलातिभारं बलाकिनो वारिधरा नदन्तः।&lt;br&gt;&#xA;महत्सु शृङ्गेषु महीधराणां विश्रम्य विश्रम्य पनः प्रयान्ति ॥ 4.28.22 ॥&lt;br&gt;&#xA;मेघाभिकामा परिसन्पतन्ती सम्मोदिता भाति बलाकपङ्क्तिः।&lt;br&gt;&#xA;वातावधूता वरपौण्डरीकी लम्बेव माला रचिताऽम्बरस्य ॥ 4.28.23 ॥&lt;br&gt;&#xA;बालेन्द्रगोपान्तरचित्रितेन विभाति भूमिर्नवशाद्वलेन।&lt;br&gt;&#xA;गात्रानुवृत्तेन शुकप्रभेण नारीव लाक्षोक्षितकम्बलेन ॥ 4.28.24 ॥&lt;br&gt;&#xA;निद्रा शनैः केशवमभ्युपैति द्रुतं नदी सागरभ्युपैति।&lt;br&gt;&#xA;हृष्टा बलाका घनमभ्युपैति कान्ता सकामा प्रियमभ्युपैति ॥ 4.28.25 ॥&lt;br&gt;&#xA;जाता वनान्ताः शिखिसम्प्रनृत्ता जाताः कदम्बाः सकदम्बशाखाः।&lt;br&gt;&#xA;जाता वृषा गोषु समानकामा जाता मही सस्यवनाभिरामा ॥ 4.28.26 ॥&lt;br&gt;&#xA;वहन्ति वर्षन्ति नदन्ति भान्ति ध्यायन्ति नृत्यन्ति समाश्वसन्ति।&lt;br&gt;&#xA;नद्यो घना मत्तगजा वनान्ताः प्रियाविहीनाः शिखिनः प्लवङ्गाः ॥ 4.28.27 ॥&lt;br&gt;&#xA;प्रहर्षिताः केतकपुष्पगन्धमाघ्राय हृष्टा वननिर्झरेषु।&lt;br&gt;&#xA;प्रपातशब्दाकुलिता गज्रन्द्राः सार्धं मयूरैः समदा नदन्ति ॥ 4.28.28 ॥&lt;br&gt;&#xA;धारानिपातैरभिहन्यमानाः कदम्बशाखासु विलम्बमानाः।&lt;br&gt;&#xA;क्षणार्जितं पुष्परसावगाढं शनैर्मदं षट्चरणास्त्यजन्ति ॥ 4.28.29 ॥&lt;br&gt;&#xA;अङ्गारचूर्णोत्करसन्निकाशैः फलैः सुपर्याप्तरसैः समृद्धैः।&lt;br&gt;&#xA;जम्बूद्रुमाणां प्रविभान्ति शाखा निलीयमाना इव षट्पदौघैः ॥ 4.28.30 ॥&lt;br&gt;&#xA;तडित्पताकाभिरलङ्कृतानामुदीर्णगम्भीरमहारवाणाम्।&lt;br&gt;&#xA;विभान्ति रूपाणि बलाहकानां रणोद्यतानामिव वारणानाम् ॥ 4.28.31 ॥&lt;br&gt;&#xA;मार्गानुगः शैलवनानुसारी सम्प्रस्थितो मेघरवं निशम्य।&lt;br&gt;&#xA;युद्धाभिकामः प्रतिनागशङ्की मत्तो गजेन्दः प्रतिसन्निवृत्तः ॥ 4.28.32 ॥&lt;br&gt;&#xA;क्वचित्प्रगीता इव षट्पदौघैः क्वचित्प्रनृत्ता इव नीलकण्ठैः।&lt;br&gt;&#xA;क्वचित्प्रमत्ता इव वारणेन्द्रैर्विभान्त्यनेकाश्रयिणो वनान्ताः ॥ 4.28.33 ॥&lt;br&gt;&#xA;कदम्बसर्जार्जुनकन्दलाढ्या वनान्तभूमिर्नववारिपूर्णा।&lt;br&gt;&#xA;मयूरमत्ताभिरुतप्रनृत्तैरापानभूमिप्रतिमा विभाति ॥ 4.28.34 ॥&lt;br&gt;&#xA;मुक्तासकाशं सलिलं पतद्वै सुनर्मलं पत्त्रपुटेषु लग्नम्।&lt;br&gt;&#xA;हृष्टा विवर्णच्छदना विहङ्गाः सुरेन्द्रदत्तं तृषिताः पिबन्ति ॥ 4.28.35 ॥&lt;br&gt;&#xA;षट्पादतन्त्रीमधुराभिधानं प्लवङ्गमोदीरितकण्ठतालम्।&lt;br&gt;&#xA;आविष्कृतं मेघमृदङ्गनादैर्वनेषु सङ्गीतमिव प्रवृत्तम् ॥ 4.28.36 ॥&lt;br&gt;&#xA;क्वचित्प्रनृत्तैः क्वचिदुन्नदद्भिः क्वचिच्च वृक्षाग्रनिषण्णकायैः।&lt;br&gt;&#xA;व्यालम्बबर्हाभरणैर्मयूरैर्वनेषु सङ्गीतमिव प्रवृत्तम् ॥ 4.28.37 ॥&lt;br&gt;&#xA;स्वनैर्घनानां प्लवगाः प्रबुद्धा विहाय निद्रां चिरसन्निरुद्धाम्।&lt;br&gt;&#xA;अनेकरूपाकृतिवर्णनादा नवाम्बुधाराभिहता नदन्ति ॥ 4.28.38 ॥&lt;br&gt;&#xA;नद्यः समुद्वाहितचक्रवाकास्तटानि शीर्णान्यपवाहयित्वा।&lt;br&gt;&#xA;दृप्ता नवप्राभृतपूर्णभोगा द्रुतं स्वभार्तारमुपोपयान्ति ॥ 4.28.39 ॥&lt;br&gt;&#xA;नीलेषु नीलाः प्रविभान्ति सक्ता मेघेषु मेघा नववारिपूर्णाः।&lt;br&gt;&#xA;दवाग्निदग्धेषु दवाग्निदग्धाः शैलेषु शैला इव बद्धमूलाः ॥ 4.28.40 ॥&lt;br&gt;&#xA;प्रहृष्टसन्नादितबर्हिणानि सशक्रगोपाकुलशाद्वलानि।&lt;br&gt;&#xA;चरन्ति नीपार्जुनवासितानि गजाः सुरम्याणि वनान्तराणि ॥ 4.28.41 ॥&lt;br&gt;&#xA;नवाम्बुधाराहतकेसराणि द्रुतं परित्यज्य सरोरुहाणि।&lt;br&gt;&#xA;कदम्बपुषाणि सकेसराणि नवानि हृष्टा भ्रमराः पतन्ति ॥ 4.28.42 ॥&lt;br&gt;&#xA;मत्ता गजेन्द्रा मुदिता गजेन्द्रा वनेषु विश्रान्ततरा मृगेन्द्राः।&lt;br&gt;&#xA;रम्या नगेन्द्रा निभृता नरेन्द्राः प्रक्रीडितो वारिधरैः सुरेन्द्रः ॥ 4.28.43 ॥&lt;br&gt;&#xA;मेघाः समुद्भूतसमुद्रनादा महाजलोघैर्गगनावलम्बाः।&lt;br&gt;&#xA;नदीस्तटाकानि सरांसि वापीर्महीं च कृत्स्नामपवाहयन्ति ॥ 4.28.44 ॥&lt;br&gt;&#xA;वर्षप्रवेगा विपुलाः पतन्ती प्रवान्ति वाताः समुदीर्णघोषाः।&lt;br&gt;&#xA;प्रनष्टकूलाः प्रवहन्ति शीघ्रं नद्यो जलैर्विप्रतिपन्नमार्गाः ॥ 4.28.45 ॥&lt;br&gt;&#xA;नरैर्नरन्द्रा इव पर्वतेन्द्राः सुरेन्द्रदत्तैः पवनोपनीतैः।&lt;br&gt;&#xA;घनाम्बुकुम्भैरभिषिच्यमाना रूपं श्रियं स्वामिव दर्शयन्ति ॥ 4.28.46 ॥&lt;br&gt;&#xA;घनोपगूढं गगनं सतारं न भास्करो दर्शनमभ्युपैति।&lt;br&gt;&#xA;नवैर्जलौघैर्धरणी विसृप्ता तमोविलिप्ता न दिशः प्रकाशाः ॥ 4.28.47 ॥&lt;br&gt;&#xA;महान्ति कूटानि महीधराणां धाराभिधौतान्यधिकं विभान्ति।&lt;br&gt;&#xA;महाप्रमाणैर्विपुलैः प्रपातैर्मुक्ताकलापैरिव लम्बमानैः ॥ 4.28.48 ॥&lt;br&gt;&#xA;शैलोपलप्रस्खलमानवेगाः शैलोत्तमानां विपुलाः प्रपाताः।&lt;br&gt;&#xA;गुहासु सन्नादितबर्हिणासु हारा विकीर्यन्त इवाभिभान्ति ॥ 4.28.49 ॥&lt;br&gt;&#xA;शीघ्रप्रवेगा विपुलाः प्रपाता निर्धौतशृङ्गोपतला गिरीणाम्।&lt;br&gt;&#xA;मुक्ताकलापप्रतिमाः पतन्तो महागुहोत्सङ्गतलैर्ध्रियन्ते ॥ 4.28.50 ॥&lt;br&gt;&#xA;सुरतामर्दविच्छिन्नाः स्वर्गस्त्रीहारमौक्तिकाः।&lt;br&gt;&#xA;पतन्तीवाकुला दिक्षु तोयधराः समन्ततः ॥ 4.28.51 ॥&lt;br&gt;&#xA;निलीयमानैर्विहगैर्निमीलद्भिश्च पङ्कजैः।&lt;br&gt;&#xA;विकसन्त्या च मालत्या गतोऽस्तं ज्ञायते रविः ॥ 4.28.52 ॥&lt;br&gt;&#xA;वृत्ता यात्रा नरेन्द्राणां सेना प्रतिनिवर्तते।&lt;br&gt;&#xA;वैराणि चैव मार्गाश्च सलिलेन समीकृताः ॥ 4.28.53 ॥&lt;br&gt;&#xA;मासि प्रोष्ठपदे ब्रह्म ब्रणानां विवक्षताम्।&lt;br&gt;&#xA;अयमध्यायसमयः सामगानामुपस्थितः ॥ 4.28.54 ॥&lt;br&gt;&#xA;निवृत्तकर्मायतनो नूनं सञ्चितसञ्चयः।&lt;br&gt;&#xA;आषाढीमभ्युपगतो भरतः कोसलाधिपः ॥ 4.28.55 ॥&lt;br&gt;&#xA;नूनमापूर्यमाणायाः सरय्वा वर्धते रयः।&lt;br&gt;&#xA;मां समीक्ष्य समायान्तमयोध्याया इव स्वनः ॥ 4.28.56 ॥&lt;br&gt;&#xA;इमाः स्फीतगुणा वर्षाः सुग्रीवः सुखमश्नुते।&lt;br&gt;&#xA;विजितारिः सदारश्च राज्ये महति च स्थितः ॥ 4.28.57 ॥&lt;br&gt;&#xA;अहं तु हृतदारश्च राज्याच्च महतश्च्युतः।&lt;br&gt;&#xA;नदीकूलमिव क्लिन्नमवसीदामि लक्ष्मण ॥ 4.28.58 ॥&lt;br&gt;&#xA;शोकश्च मम विस्तीर्णो वर्षाश्च भृशदुर्गमाः।&lt;br&gt;&#xA;रावणश्च महान् शत्रुरपारं प्रतिभाति मे ॥ 4.28.59 ॥&lt;br&gt;&#xA;अयात्रां चैव दृष्ट्वेमां मार्गांश्च भृशदुर्गमान्।&lt;br&gt;&#xA;प्रणते चैव सुग्रीवे न मया किञ्चिदीरितम् ॥ 4.28.60 ॥&lt;br&gt;&#xA;अपि चातिपरिक्लिष्टं चिराद्दारैः समागतम्।&lt;br&gt;&#xA;आत्मकार्यगरीयस्त्वाद्वक्तुं नेच्छामि वानरम् ॥ 4.28.61 ॥&lt;br&gt;&#xA;स्वयमेव हि विश्रम्य ज्ञात्वा कालमुपागतम्।&lt;br&gt;&#xA;उपकारं च सुग्रीवो वेत्स्यते नात्र संशयः ॥ 4.28.62 ॥&lt;br&gt;&#xA;तस्मात्कालप्रतीक्षोऽहं स्थितोऽस्मि शुभलक्षण।&lt;br&gt;&#xA;सुग्रीवस्य नदीनां च प्रसादमनुपालयन् ॥ 4.28.63 ॥&lt;br&gt;&#xA;उपकारेण वीरो हि प्रतिकारेण युज्यते।&lt;br&gt;&#xA;अकृतज्ञोऽप्रतिकृतो हन्ति सत्त्ववतां मनः ॥ 4.28.64 ॥&lt;br&gt;&#xA;तमेवमुक्तः प्रणिधाय लक्ष्मणः कृताञ्जलिस्तत्प्रतिपूज्य भाषितम्।&lt;br&gt;&#xA;उवाच रामं स्वभिरामदर्शनं प्रदर्शयन् दर्शनमात्मनः शुभम् ॥ 4.28.65 ॥&lt;br&gt;&#xA;यथोक्तमेतत्तव सर्वमीप्सितं नरेन्द्र कर्ता नचिराद्धरीश्वरः।&lt;br&gt;&#xA;शरत्प्रतीक्षः क्षमतामिमं भवान् जलप्रपातं रिपुनिग्रहे धृतः ॥ 4.28.66 ॥&lt;/p&gt;</description>
    </item>
    <item>
      <title>०२९ हनुमत्-सुग्रीवसंवादः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/029_hanumat-sugrIvasaMvAdaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/029_hanumat-sugrIvasaMvAdaH/</guid>
      <description>&lt;p&gt;समीक्ष्य विमलं व्योम गतविद्युद्बलाहकम्।&lt;br&gt;&#xA;सारसारवसङ्घुष्टं रम्यज्योत्स्नानुलेपनम् ॥ 4.29.1 ॥&lt;br&gt;&#xA;समृद्धार्थं च सुग्रीवं मन्दधर्मार्थसङ्ग्रहम्।&lt;br&gt;&#xA;अत्यर्थमसतां मार्गमेकान्तगतमानसम् ॥ 4.29.2 ॥&lt;br&gt;&#xA;निर्वृत्तकार्यं सिद्धार्थं प्रमदाभिरतं सदा।&lt;br&gt;&#xA;प्राप्तवन्तमभिप्रेतान् सर्वानेव मनोरथान् ॥ 4.29.3 ॥&lt;br&gt;&#xA;स्वां च पत्नीमभिप्रेतां तारां चापि समीप्सिताम्।&lt;br&gt;&#xA;विहरन्तमहोरात्रं कृतार्थं विगतज्वरम् ॥ 4.29.4 ॥&lt;br&gt;&#xA;क्रीडन्तमिव देवेशं नन्दनेऽप्सरसां गणैः।&lt;br&gt;&#xA;मन्त्रिषु न्यस्तकार्यं च मन्त्रिणामनवेक्षकम् ॥ 4.29.5 ॥&lt;br&gt;&#xA;उत्सन्नराज्यसन्देशं कामवृत्तमवस्थितम्।&lt;br&gt;&#xA;निश्चितार्थोऽर्थतत्त्वज्ञः कालधर्मविशेषवित् ॥ 4.29.6 ॥&lt;br&gt;&#xA;प्रसाद्य वाक्यैर्मधुरैर्हेतुमद्भिर्मनोरमैः।&lt;br&gt;&#xA;वाक्यविद्वाक्यतत्त्वज्ञं हरीशं मारुतात्मजः ॥ 4.29.7 ॥&lt;br&gt;&#xA;प्रणयप्रीतिसंयुक्तं विश्वासकृतनिश्चयम्।&lt;br&gt;&#xA;हरीश्वरमुपागम्य हनुमान् वाक्यमब्रवीत् ॥ 4.29.8 ॥&lt;br&gt;&#xA;राज्यं प्राप्तं यशश्चैव कौली श्रीरभिवर्धिता।&lt;br&gt;&#xA;मित्राणां सङ्ग्रहः शेषस्तं भवान् कर्तुमर्हति ॥ 4.29.9 ॥&lt;br&gt;&#xA;यो हि मित्रेषु कालज्ञः सततं साधु वर्तते।&lt;br&gt;&#xA;तस्य राज्यं च कीर्तिश्च प्रतापश्चाभिवर्धते ॥ 4.29.10 ॥&lt;br&gt;&#xA;यस्य कोशश्च दण्डश्च मित्राण्यात्मा च भूमिप।&lt;br&gt;&#xA;समवेतानि सर्वाणि स राज्यं महदश्नुते ॥ 4.29.11 ॥&lt;br&gt;&#xA;तद्भावन् वृत्तसम्पन्नः स्थितः पथि निरत्यये।&lt;br&gt;&#xA;मित्रार्थमभिनीतार्थं यथावत्कर्तुमर्हति ॥ 4.29.12 ॥&lt;br&gt;&#xA;सन्त्यज्य सर्वकर्माणि मित्रार्थे योऽनुवर्तते।&lt;br&gt;&#xA;सम्भ्रमाद्धि कृतोत्साहः सोऽनर्थैर्नावरुध्यते ॥ 4.29.13 ॥&lt;br&gt;&#xA;यस्तु कालव्यतीतेषु मित्रकार्येषु वर्तते।&lt;br&gt;&#xA;स कृत्वा महतोप्यर्थान्न मित्रार्थेन युज्यते ॥ 4.29.14 ॥&lt;br&gt;&#xA;यदिदं वीर कार्यं नो मित्रकार्यमरिन्दम।&lt;br&gt;&#xA;क्रियतां राघवस्यैतद्वैदेह्याः परिमार्गणम् ॥ 4.29.15 ॥&lt;br&gt;&#xA;तदिदं वीरकार्यं ते कालतीतमरिन्दम ॥ 4.29.16 ॥&lt;br&gt;&#xA;न च कालमतीतं ते निवेदयति कालवित्।&lt;br&gt;&#xA;त्वरमाणोऽपि सन् प्राज्ञस्तव राजन् वशानुगः ॥ 4.29.17 ॥&lt;br&gt;&#xA;कुलस्य हेतुः स्फीतस्य दीर्घबन्धुश्च राघवः।&lt;br&gt;&#xA;अप्रमेयप्रभावश्च स्वयं चाप्रतिमो गुणैः ॥ 4.29.18 ॥&lt;br&gt;&#xA;तस्य त्वं कुरु वै कार्यं पूर्वं तेन कृतं तव।&lt;br&gt;&#xA;हरीश्वर हरिश्रोष्ठानाज्ञापयितुमर्हसि ॥ 4.29.19 ॥&lt;br&gt;&#xA;न हि तावद्भवेत्कालो व्यतीतश्चेदनादृते।&lt;br&gt;&#xA;चोदितस्य हि कार्यस्य भवेत्कालव्यतिक्रमः ॥ 4.29.20 ॥&lt;br&gt;&#xA;अकर्तुरपि कार्यस्य भवान् कर्ता हरीश्वर।&lt;br&gt;&#xA;किं पुनः प्रतिकर्तुस्ते राज्येन च धनेन च ॥ 4.29.21 ॥&lt;br&gt;&#xA;शक्तिमानपि विक्रान्तो वानरर्क्षगणेश्वर।&lt;br&gt;&#xA;कर्तुं दाशरथेः प्रीतिमाज्ञायां किं न सज्जसे ॥ 4.29.22 ॥&lt;br&gt;&#xA;कामं खलु शरैः शक्तः सुरासुरमहोरगान्।&lt;br&gt;&#xA;वशे दाशरथिः कर्तुं त्वत्प्रतिज्ञां तु काङ्क्षते ॥ 4.29.23 ॥&lt;br&gt;&#xA;प्राणत्यागाविशङ्केन कृतं तेन तव प्रियम्।&lt;br&gt;&#xA;तस्य मार्गाम वैदेहीं पृथिव्यामपि चाम्बरे ॥ 4.29.24 ॥&lt;br&gt;&#xA;न देवा न च गन्धर्वा नासुरा न मरुद्गणाः।&lt;br&gt;&#xA;न च यक्षा भयं तस्य कुर्युः किमुत राक्षसाः ॥ 4.29.25 ॥&lt;br&gt;&#xA;तदेवं शक्तियुक्तस्य पूर्वं प्रियकृतस्तव।&lt;br&gt;&#xA;रामस्यार्हसि पिङ्गेश कर्तुं सर्वात्मना प्रियम् ॥ 4.29.26 ॥&lt;br&gt;&#xA;नाधस्तादवनौ नाप्सु गतिर्नोपरि चाम्बरे।&lt;br&gt;&#xA;कस्यचित्सज्जतेऽस्माकं कपीश्वर तवाज्ञया ॥ 4.29.27 ॥&lt;br&gt;&#xA;तदाज्ञापय कः किं ते कृते कुत्र व्यवस्यतु।&lt;br&gt;&#xA;हरयो ह्यप्रधृष्यास्ते सन्ति कोट्यग्रतोऽनघाः ॥ 4.29.28 ॥&lt;br&gt;&#xA;तस्य तद्वचनं श्रुत्वा काले साधु निवेदितम्।&lt;br&gt;&#xA;सुग्रीवः सत्त्वसम्पन्नश्चकार मतिमुत्तमाम् ॥ 4.29.29 ॥&lt;br&gt;&#xA;स सन्दिदेशाभिमतं नीलं नित्यकृतोद्यमम्।&lt;br&gt;&#xA;दिक्षु सर्वासु सर्वेषां सैन्यानामुपसङ्ग्रहे ॥ 4.29.30 ॥&lt;br&gt;&#xA;यथा सेना समग्रा मे यूथपालाश्च सर्वशः।&lt;br&gt;&#xA;समागच्छन्त्यसङ्गेन सेनाग्राणि तथा कुरु ॥ 4.29.31 ॥&lt;br&gt;&#xA;समानयन्तु ते सैन्यं त्वरिताः शासनान्म।&lt;br&gt;&#xA;स्वयं चानन्तरं सैन्यं भवानेवानुपश्यतु ॥ 4.29.32 ॥&lt;br&gt;&#xA;त्रिपञ्चरात्रादूर्ध्वं यः प्राप्नुयान्नेह वानरः।&lt;br&gt;&#xA;तस्य प्राणान्तिको दण्डो नात्र कार्या विचारणा ॥ 4.29.33 ॥&lt;br&gt;&#xA;हरींश्च वृद्धानुपयातु साङ्गदो भवान्ममाज्ञामधिकृत्य निश्चिताम्।&lt;br&gt;&#xA;इति व्यवस्थां हरिपुङ्गवेश्वरो विधाय वेश्म प्रविवेश वीर्यवान् ॥ 4.29.34 ॥&lt;/p&gt;</description>
    </item>
    <item>
      <title>०३० शरद्वर्णनम्-रामविलापश्च</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/030_sharadvarNanam-rAmavilApashcha/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/030_sharadvarNanam-rAmavilApashcha/</guid>
      <description>&lt;p&gt;गुहां प्रविष्टे सुग्रीवे विमुक्ते गगने घनैः।&lt;br&gt;&#xA;वर्षरात्रोषितो रामः कामशोकाभिपीडितः ॥ 4.30.1 ॥&lt;br&gt;&#xA;पाण्डरं गगनं दृष्ट्वा विमलं चन्द्रमण्डलम्।&lt;br&gt;&#xA;शारदीं रजनीं चैव दृष्ट्वा ज्योत्स्नानुलेपनाम् ॥ 4.30.2 ॥&lt;br&gt;&#xA;कामवृत्तं च सुग्रीवं नष्टां च जनकात्मजाम्।&lt;br&gt;&#xA;बुद्ध्वा कालमतीतं च मुमोह परमातुरः ॥ 4.30.3 ॥&lt;br&gt;&#xA;स तु सञ्ज्ञामुपागम्य मुहूर्तान्मतिमान् पुनः।&lt;br&gt;&#xA;मनस्स्थामपि वैदेहीं चिन्तयामास राघवः ॥ 4.30.4 ॥&lt;br&gt;&#xA;आसीनः पर्वतस्याग्रे हेमधातुविभूषिते।&lt;br&gt;&#xA;शारदं गगनं दृष्ट्वा जगाम मनसा प्रियाम् ॥ 4.30.5 ॥&lt;br&gt;&#xA;दृष्ट्वा च विमलं व्योम गतविद्युद्बलाहकम्।&lt;br&gt;&#xA;सारसारवसङ्घुष्टं विललापार्तया गिरा ॥ 4.30.6 ॥&lt;br&gt;&#xA;सारसारवसन्नादैः सारसारवनादिनी।&lt;br&gt;&#xA;याऽऽश्रमे रमते बाला साऽद्य मे रमते कथम् ॥ 4.30.7 ॥&lt;br&gt;&#xA;पुष्पितांश्चासनान् दृष्ट्वा काञ्चनानिव निर्मलान्।&lt;br&gt;&#xA;कथं सा रमते बाला पश्यन्ती मामपश्यती ॥ 4.30.8 ॥&lt;br&gt;&#xA;या पुरा कलहंसानां स्वरेण कलभाषिणी।&lt;br&gt;&#xA;बुध्यते चारुसर्वाङ्गी साऽद्य मे बुध्यते कथम् ॥ 4.30.9 ॥&lt;br&gt;&#xA;निःस्वनं चक्रवाकानां निशम्य सहचारिणाम्।&lt;br&gt;&#xA;पुण्डरीकविशालाक्षी कथमेषा भविष्यति ॥ 4.30.10 ॥&lt;br&gt;&#xA;सरांसि सरितो वापीः काननानि वनानि च।&lt;br&gt;&#xA;तां विना मृगशावाक्षीं चरन्नाद्य सुखं लभे ॥ 4.30.11 ॥&lt;br&gt;&#xA;अपि तां मद्वियोगाच्च सौकुमार्याच्च भामिनीम्।&lt;br&gt;&#xA;न दूरं पीडयेत्कामः शरद्गुणनिरन्तरः ॥ 4.30.12 ॥&lt;br&gt;&#xA;एवमादि नरश्रेष्ठो विललाप नृपात्मजः।&lt;br&gt;&#xA;विहङ्ग इव सारङ्गः सलिलं त्रिदशेश्वरात् ॥ 4.30.13 ॥&lt;br&gt;&#xA;ततश्चञ्चूर्यरम्येषु फलार्थी गिरिसानुषु।&lt;br&gt;&#xA;ददर्श पर्युपावृत्तो लक्ष्मीवाल्ँलक्ष्मणोऽग्रजम् ॥ 4.30.14 ॥&lt;br&gt;&#xA;तं चिन्तया दुस्सहया परीतं विसञ्ज्ञमेकं विजने मनस्वी।&lt;br&gt;&#xA;भ्रातुर्विषादात्परितापदीनः समीक्ष्य सौमित्रिरुवाच रामम् ॥ 4.30.15 ॥&lt;br&gt;&#xA;किमार्य कामस्य वशङ्गतेन किमात्मपौरुष्यपराभवेन।&lt;br&gt;&#xA;अयं सदा संह्रियते समाधिः किमत्र योगेन निवर्तितेन ॥ 4.30.16 ॥&lt;br&gt;&#xA;क्रियाभियोगं मनसः प्रसादं समाधियोगानुगतं च कालम्।&lt;br&gt;&#xA;सहायसामर्थ्यमदीनसत्त्वः स्वकर्महेतुं च कुरुष्व हेतुम् ॥ 4.30.17 ॥&lt;br&gt;&#xA;न जानकी मानववंशनाथ त्वया सनाथा सुलभा परेण।&lt;br&gt;&#xA;न चाग्निचूडां ज्वलितामुपेत्य न दह्यते वीरवरार्ह कच्चित् ॥ 4.30.18 ॥&lt;br&gt;&#xA;सलक्षणं लक्ष्मणमप्रधृष्यं स्वभावजं वाक्यमुवाच रामः।&lt;br&gt;&#xA;हितं च पथ्यं च नयप्रसक्तं ससामधर्मार्थसमाहितं च ॥ 4.30.19 ॥&lt;br&gt;&#xA;निःसंशयं कार्यमवेक्षितव्यं क्रियाविशेषो ह्यनुवर्तितव्यः।&lt;br&gt;&#xA;ननु प्रवृत्तस्य दुरासदस्य कुमार कार्यस्य फलं न चिन्त्यम् ॥ 4.30.20 ॥&lt;br&gt;&#xA;अथ पद्मपलाशाक्षीं मैथीलीमनुचिन्तयन्।&lt;br&gt;&#xA;उवाच लक्ष्मणं रामो मुखेन परिशुष्यता ॥ 4.30.21 ॥&lt;br&gt;&#xA;तर्पयित्वा सहस्राक्षः सलिलेन वसुन्धराम्।&lt;br&gt;&#xA;निर्वर्तयित्वा सस्यानि कृतकर्मा व्यवस्थितः ॥ 4.30.22 ॥&lt;br&gt;&#xA;स्निग्धगम्भीरनिर्घोषाः शैलद्रुमपुरोगमाः।&lt;br&gt;&#xA;विसृज्य सलिलं मेघाः परिश्रान्ता नृपात्मज ॥ 4.30.23 ॥&lt;br&gt;&#xA;नीलोत्पलदलश्यामाः श्यामी कृत्वा दिशो दश।&lt;br&gt;&#xA;विमदा इव मातङ्गाः शान्तवेगाः पयोधराः ॥ 4.30.24 ॥&lt;br&gt;&#xA;जलगर्भा महावेगाः कुटजार्जुनगन्धिनः।&lt;br&gt;&#xA;चरित्वा विरताः सौम्य वृष्टिवाताः समुद्यताः ॥ 4.30.25 ॥&lt;br&gt;&#xA;घनानां वारणानां च मयूराणां च लक्ष्मण।&lt;br&gt;&#xA;नादः प्रस्रवणानां च प्रशान्तः सहसाऽनघ ॥ 4.30.26 ॥&lt;br&gt;&#xA;अभिवृष्टा महामेघैर्निर्मलाश्चित्रसानवः।&lt;br&gt;&#xA;अनुलिप्ता इवाभान्ति गिरयश्चित्रदीप्तिभिः ॥ 4.30.27 ॥&lt;br&gt;&#xA;दर्शयन्ति शरन्नद्यः पुलिनानि शनैःशनैः।&lt;br&gt;&#xA;नवसङ्गमसव्रीडा जघनानीव योषितः ॥ 4.30.28 ॥&lt;br&gt;&#xA;शाखासु सप्तच्छदपादपानां प्रभासु तारार्कनिशाकराणाम्।&lt;br&gt;&#xA;लीलासु चैवोत्तमवारणानां श्रियं विभज्याद्य शरत्प्रवृत्ता ॥ 4.30.29 ॥&lt;br&gt;&#xA;सम्प्रत्यनेकाश्रयचित्रशोभा लक्ष्मीः शरत्कालगुणोपनीता।&lt;br&gt;&#xA;सूर्याग्रहस्तप्रतिबोधितेषु पद्माकरेष्वभ्यधिकं विभाति ॥ 4.30.30 ॥&lt;br&gt;&#xA;सप्तच्छदानां कुसुमोपगन्धी षट्पादवृन्दैरनुगीयमानः।&lt;br&gt;&#xA;मत्तद्विपानां पवनोऽनुसारी दर्पं वनेष्वभ्यदिकं करोति ॥ 4.30.31 ॥&lt;br&gt;&#xA;अभ्यागतैश्चारुविशालपक्षैः सरः प्रियैः पद्मरजोवकीर्णैः।&lt;br&gt;&#xA;महानदीनां पुलिनोपयातैः क्रीडन्ति हंसाः सह चक्रवाकैः ॥ 4.30.32 ॥&lt;br&gt;&#xA;मदप्रगर्भेषु च वारणेषु गवां समूहेषु च दर्पितेषु।&lt;br&gt;&#xA;प्रसन्नतोयासु च निम्नगासु विभाति लक्ष्मीर्बहुधा विभक्ता ॥ 4.30.33 ॥&lt;br&gt;&#xA;नभः समीक्ष्याम्बुधरैर्विमुक्तं विमुक्तबर्हाभरणा वनेषु।&lt;br&gt;&#xA;प्रियास्वसक्ता विनिवृत्तशोभा गतोत्सवा ध्यानपरा मयूराः ॥ 4.30.34 ॥&lt;br&gt;&#xA;मनोज्ञगन्धैः प्रियकैरनल्पैः पुष्पातिभारावनताग्रशाखैः।&lt;br&gt;&#xA;सुवर्णगौरैर्नयनाभिरामैरुद्द्योतितानीव वनान्तराणि ॥ 4.30.35 ॥&lt;br&gt;&#xA;प्रियान्वितानां नलिनीप्रियाणां वने रतानां कुसुमोद्धतानाम्।&lt;br&gt;&#xA;मदोत्कटानां मदलालसानां गजोत्तमानां गतयोऽद्य मन्दाः ॥ 4.30.36 ॥&lt;br&gt;&#xA;व्यभ्रं नभः शस्त्रविधौतवर्णं कृशप्रवाहानि नदीजलानि।&lt;br&gt;&#xA;कह्लारशीताः पवनाः प्रवान्ति तमोविमुक्ताश्च दिशः प्रकाशाः ॥ 4.30.37 ॥&lt;br&gt;&#xA;सूर्यातपक्रामणनष्टपङ्का भूमिश्चिरोद्घाटितसान्द्ररेणुः।&lt;br&gt;&#xA;अन्योन्यवैरामर्षायुतानामुद्योगकालोऽद्य नराधिपानाम् ॥ 4.30.38 ॥&lt;br&gt;&#xA;शरद्गुणाप्यायितरूपशोभाः प्रहर्षिताः पांसुसमुक्षिताङ्गाः।&lt;br&gt;&#xA;मदोत्कटाः सम्प्रति युद्धलुब्धा वृषा गवां मध्यगता नदन्ति ॥ 4.30.39 ॥&lt;br&gt;&#xA;समन्मथं तीव्रगतानुरागाः कुलान्विता मन्दगतिं करिण्यः।&lt;br&gt;&#xA;मदान्वितं सम्परिवार्य यान्तं वनेषु भर्तारमनुप्रयान्ति ॥ 4.30.40 ॥&lt;br&gt;&#xA;त्यक्त्वा वराण्यात्मविभूषणानि बर्हाणि तीरोपगता नदीनाम्।&lt;br&gt;&#xA;निर्भर्त्स्यमाना इव सारसौघैः प्रयान्ति दीना विमदा मयूराः ॥ 4.30.41 ॥&lt;br&gt;&#xA;वित्रास्य कारण्डवचक्रवाकान् महारवैर्भिन्नकटा गजेन्द्राः।&lt;br&gt;&#xA;सरस्सु बद्धाम्बुजभूषणेषु विक्षोभ्य विक्षोभ्य जलं पिबन्ति ॥ 4.30.42 ॥&lt;br&gt;&#xA;व्यपेतपङ्कासु सवालुकासु प्रसन्नतोयासु सगोकुलासु।&lt;br&gt;&#xA;ससारसा रावविनादितासु नदीषु हृष्टा निपनन्ति हंसाः ॥ 4.30.43 ॥&lt;br&gt;&#xA;नदीघनप्रस्रवणोदकानामतिप्रवृद्धानिलबर्हिणानाम्।&lt;br&gt;&#xA;प्लवङ्गमानां च गतोत्सवानां द्रुतं रवाः सम्प्रति सम्प्रनष्टाः ॥ 4.30.44 ॥&lt;br&gt;&#xA;अनेकवर्णाः सुविनष्टकाया नवोदितेष्वम्बुधरेषु नष्टाः।&lt;br&gt;&#xA;क्षुधार्दिता घोरविषा बिलेभ्यश्चिरोषिता विप्रसरन्ति सर्पाः ॥ 4.30.45 ॥&lt;br&gt;&#xA;चञ्चच्चन्द्रकरस्पर्शहर्षोन्मीलिततारका।&lt;br&gt;&#xA;अहो रागवती सन्ध्या जहाति स्वयमम्बरम् ॥ 4.30.46 ॥&lt;br&gt;&#xA;रात्रिः शशाङ्कोदितसौम्यवक्त्रा तारागणोन्मीलितचारुनेत्रा।&lt;br&gt;&#xA;ज्योत्स्नांशुकप्रावरणा विभाति नारीव शुक्लांशुकसंवृताङ्गी ॥ 4.30.47 ॥&lt;br&gt;&#xA;विपक्वशालिप्रसवानि भुक्त्वा प्रहर्षिता सारसचारुपङ्क्तिः।&lt;br&gt;&#xA;नभः समाक्रामति शीघ्रवेगा वातावधूता ग्रथितेव माला ॥ 4.30.48 ॥&lt;br&gt;&#xA;सुप्तैकहंसं कुसुमैरुपेतं महाह्रदस्थं सलिलं विभाति।&lt;br&gt;&#xA;घनैर्विमुक्तं निशि पूर्णचन्द्रं तारा गणाकीर्णमिवान्तरिक्षम् ॥ 4.30.49 ॥&lt;br&gt;&#xA;प्रकीर्णहंसाकुलमेखलानां प्रबुद्धपद्मोत्पलमालिनीनाम्।&lt;br&gt;&#xA;वाप्युत्तमानामधिकाऽद्य लक्ष्मीर्वराङ्गनानामिव भूषितानाम् ॥ 4.30.50 ॥&lt;br&gt;&#xA;वेणुस्वनव्यञ्जिततूर्यमिश्रः प्रत्यूषकालानिलसम्प्रवृद्धः।&lt;br&gt;&#xA;सम्मूर्च्छितो गर्गरगोवृषाणामन्योन्यमापूरयतीव शब्दः ॥ 4.30.51 ॥&lt;br&gt;&#xA;नवैर्नदीनां कुसुमप्रभासैर्व्याधूयमानैर्मृदुमारुतेन।&lt;br&gt;&#xA;धौतामलक्षौमपटप्रकाशैः कूलानि काशैरुपशोभितानि ॥ 4.30.52 ॥&lt;br&gt;&#xA;वनप्रचण्डा मधुपानशौण्डाः प्रियान्विताः षट्चरणाः प्रहृष्टाः।&lt;br&gt;&#xA;वनेषु मत्ताः पवनानुयात्रां कुर्वन्ति पद्मासनरेणुगौराः ॥ 4.30.53 ॥&lt;br&gt;&#xA;जलं प्रसन्नं कुमुदं प्रभासं क्रौञ्चस्वनः शालिवनं विपक्वम्।&lt;br&gt;&#xA;मदुश्च वायुर्विमलश्च चन्द्रः शंसन्ति वर्षव्यपनीतकालम् ॥ 4.30.54 ॥&lt;br&gt;&#xA;मीनोपसन्दर्शितमेखलानां नदीवधूनां गतयोऽद्य मन्दाः।&lt;br&gt;&#xA;कान्तोपभुक्तालसगामिनीनां प्रभातकालेष्विव कामिनीनाम् ॥ 4.30.55 ॥&lt;br&gt;&#xA;सचक्रवाकानि सशैवलानि काशैर्दुकूलैरिव संवृतानि।&lt;br&gt;&#xA;सपत्त्रलेखानि सरोचनानि वधूमुखानीव नदीमुखानि ॥ 4.30.56 ॥&lt;br&gt;&#xA;प्रफुल्लबाणासनचित्रितेषु प्रहृष्टषट्पादनिकूजितेषु।&lt;br&gt;&#xA;गृहीतचापोद्यतचण्डदण्डः प्रचण्डचारोऽद्य वनेषु कामः ॥ 4.30.57 ॥&lt;br&gt;&#xA;लोकं सुवृष्ट्या परितोषयित्वा नदीस्तटाकानि च पूरयित्वा।&lt;br&gt;&#xA;निष्पन्नसस्यां वसुधां च कृत्वा त्यक्त्वा नभस्तोयधराः प्रनष्टाः ॥ 4.30.58 ॥&lt;br&gt;&#xA;प्रसन्नसलिलाः सौम्य कुररीभिर्विनादिताः।&lt;br&gt;&#xA;चक्रवाकगणाकीर्णा विभान्ति सलिलाशयाः ॥ 4.30.59 ॥&lt;br&gt;&#xA;असनाः सप्तवर्णाश्च कोविदाराश्च पुष्पिताः।&lt;br&gt;&#xA;दृश्यन्ते बन्धुजीवाश्च श्यामाश्च गिरिसानुषु ॥ 4.30.60 ॥&lt;br&gt;&#xA;हंससारसचक्राह्वैः कुररैश्च समन्ततः।&lt;br&gt;&#xA;पुलिनान्यवकीर्णानि नदीनां पश्य लक्ष्मण ॥ 4.30.61 ॥&lt;br&gt;&#xA;अन्योन्यबद्धवैराणां जिगीषूणां नृपात्मज।&lt;br&gt;&#xA;उद्योगसमयः सौम्य पार्थिवानामुपस्थितः ॥ 4.30.62 ॥&lt;br&gt;&#xA;इयं सा प्रथमा यात्रा पार्थिवानां नृपात्मज।&lt;br&gt;&#xA;न च पश्यामि सुग्रीवमुद्योगं वा तथाविधम् ॥ 4.30.63 ॥&lt;br&gt;&#xA;चत्वारो वार्षिका मासा गता वर्षशतोपमाः।&lt;br&gt;&#xA;मम शोकाभिभूतस्य सौम्य सीतामपश्यतः ॥ 4.30.64 ॥&lt;br&gt;&#xA;चक्रवाकीव भर्तारं पृष्ठतोऽनुगता वनम्।&lt;br&gt;&#xA;विषमं दण्डकारण्यमुद्यानमिव याऽऽगता ॥ 4.30.65 ॥&lt;br&gt;&#xA;प्रियाविहीने दुःखार्ते हृतराज्ये विवासिते।&lt;br&gt;&#xA;कृपां न कुरुते राजा सुग्रीवो मयि लक्ष्मण ॥ 4.30.66 ॥&lt;br&gt;&#xA;अनाथो हृतराज्योऽयं रावणेन च धर्षितः।&lt;br&gt;&#xA;दीनो दूरगृहः कामी मां चैव शरणं गतः ॥ 4.30.67 ॥&lt;br&gt;&#xA;इत्येतैः कारणैः सौम्य सुग्रीवस्य दुरात्मनः।&lt;br&gt;&#xA;अहं वानरराजस्य परिभूतः परन्तप ॥ 4.30.68 ॥&lt;br&gt;&#xA;स कालं परिसङ्ख्याय सीतायाः परिमार्गणे।&lt;br&gt;&#xA;कृतार्थः समयं कृत्वा दुर्मतिर्नावबुद्ध्यते ॥ 4.30.69 ॥&lt;br&gt;&#xA;त्वं प्रविश्य च किष्किन्धां ब्रूहि वानरपुङ्गवम्।&lt;br&gt;&#xA;मूर्खं ग्राम्यसुखे सक्तं सुग्रीवं वचनान्मम ॥ 4.30.70 ॥&lt;br&gt;&#xA;अर्थिनामुपपन्नानां पूर्वं चाप्युपकारिणाम्।&lt;br&gt;&#xA;आशां संश्रुत्य यो हन्ति स लोके पुरुषाधमः ॥ 4.30.71 ॥&lt;br&gt;&#xA;शुभं वा यदि वा पापं यो हि वाक्यमुदीरितम्।&lt;br&gt;&#xA;सत्येन परिगृह्णाति स वीरः पुरुषोत्तमः ॥ 4.30.72 ॥&lt;br&gt;&#xA;कृतार्था ह्यकृतार्थानां मित्राणां न भवन्ति ये।&lt;br&gt;&#xA;तान् मृतानपि क्रव्यादाः कृतघ्नान्नोपभुञ्जते ॥ 4.30.73 ॥&lt;br&gt;&#xA;नूनं काञ्चनपृष्ठस्य विकृष्टस्य मया रणे।&lt;br&gt;&#xA;द्रष्टुमिच्छति चापस्य रूपं विद्युद्गणोपमम् ॥ 4.30.74 ॥&lt;br&gt;&#xA;घोरं ज्यातलनिर्घोषं क्रुद्धस्य मम संयुगे।&lt;br&gt;&#xA;निर्घोषमिव वज्रस्य पुनः संश्रोतुमिच्छति ॥ 4.30.75 ॥&lt;br&gt;&#xA;काममेवं गतेप्यस्य परिज्ञाते पराक्रमे।&lt;br&gt;&#xA;त्वत्सहायस्य मे वीर न चिन्ता स्यान्नृपात्मज ॥ 4.30.76 ॥&lt;br&gt;&#xA;यदर्थमयमारम्भः कृतः परपुरञ्जय।&lt;br&gt;&#xA;समयं नाभिजानाति कृतार्थः प्लवगेश्वरः ॥ 4.30.77 ॥&lt;br&gt;&#xA;वर्षासमयकालं तु प्रतिज्ञाय हरीश्वरः।&lt;br&gt;&#xA;व्यतीतांश्चतुरो मासान् विहरन्नावबुध्यते ॥ 4.30.78 ॥&lt;br&gt;&#xA;सामात्यपरिषत् क्रीडन् पानमेवोपसेवते।&lt;br&gt;&#xA;शोकदीनेषु नास्मासु सुग्रीवः कुरुते दयाम् ॥ 4.30.79 ॥&lt;br&gt;&#xA;उच्यतां गच्छ सुग्रीवस्त्वया वत्स महाबल।&lt;br&gt;&#xA;मम रोषस्य यद्रूपं ब्रूयाश्चैनमिदं वचः ॥ 4.30.80 ॥&lt;br&gt;&#xA;न च सङ्कुचितः पन्था येन वाली हतो गतः।&lt;br&gt;&#xA;समये तिष्ठ सुग्रीव मा वालिपथमन्वगाः ॥ 4.30.81 ॥&lt;br&gt;&#xA;एक एव रणे वाली शरेण निहतो मया।&lt;br&gt;&#xA;त्वां तु सत्यादतिक्रान्तं हनिष्यामि सबान्धवम् ॥ 4.30.82 ॥&lt;br&gt;&#xA;तदेवं विहिते कार्ये यद्धितं पुरुषर्षभ।&lt;br&gt;&#xA;तत्तद् ब्रूहि नरश्रेष्ठ त्वर कालव्यतिक्रमः ॥ 4.30.83 ॥&lt;br&gt;&#xA;कुरुष्व सत्यं मयि वानरेश्वर प्रतिश्रुतं धर्ममवेक्ष्य शाश्वतम्।&lt;br&gt;&#xA;मा वालिनं प्रेत्य गतो यमक्षयं त्वमद्य पश्येर्मम चोदितैः शरैः ॥ 4.30.84 ॥&lt;br&gt;&#xA;स पूर्वजं तीव्रविवृद्धकोपं लालप्यमानं प्रसमीक्ष्य दीनम्।&lt;br&gt;&#xA;चकार तीव्रं मतिमुग्रतेजा हरीश्वरे मानववंशनाथः ॥ 4.30.85 ॥&lt;/p&gt;</description>
    </item>
    <item>
      <title>०३१ रामेण लक्ष्मणप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/031_rAmeNa_laxmaNapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/031_rAmeNa_laxmaNapreShaNam/</guid>
      <description>&lt;p&gt;स कामिनं दीनमदीनसत्त्वं शोकाभिपन्नं समुदीर्णकोपम्।&lt;br&gt;&#xA;नरेन्द्रसूनुर्नरदेवपुत्रं रामानुजः पूर्वजमित्युवाच ॥ 4.31.1 ॥&lt;br&gt;&#xA;न वानरः स्थास्यति साधुवृत्ते न मंस्यते कर्मफलानुषङ्गान्।&lt;br&gt;&#xA;न भोक्ष्यते वानरराज्यलक्ष्मीं तथाहि नाभिक्रमतेऽस्य बुद्धिः ॥ 4.31.2 ॥&lt;br&gt;&#xA;मतिक्षयाद्ग्राम्यसुखेषु सक्तस्तव प्रसादाप्रतिकारबुद्धिः।&lt;br&gt;&#xA;हतोऽग्रजं पश्यतु वीर तस्य न राज्यमेवं विगुणस्य देयम् ॥ 4.31.3 ॥&lt;br&gt;&#xA;न धारये कोपमुदीर्णवेगं निहन्मि सुग्रीवमसत्यमद्य।&lt;br&gt;&#xA;हरिप्रवीरैः सह वालिपुत्रो नरेन्द्रपत्न्या विचयं करोतु ॥ 4.31.4 ॥&lt;br&gt;&#xA;तमात्तबाणासनमुत्पतन्तं निवेदितार्थं रणचण्डकोपम्।&lt;br&gt;&#xA;उवाच रामः परवीरहन्ता स्ववेक्षितं सानुनयं च वाक्यम् ॥ 4.31.5 ॥&lt;br&gt;&#xA;न हि वै त्वद्विधो लोके पापमेवं समाचरेत्।&lt;br&gt;&#xA;पापमार्येण यो हन्ति स वीरः पुरुषोत्तमः ॥ 4.31.6 ॥&lt;br&gt;&#xA;नेदमद्य त्वया ग्राह्यं साधुवृत्तेन लक्ष्मण।&lt;br&gt;&#xA;तां प्रीतिमनुवर्तस्व पूर्ववृत्तं च सङ्गतम् ॥ 4.31.7 ॥&lt;br&gt;&#xA;सामोपहितया वाचा रूक्षाणि परिवर्जयन्।&lt;br&gt;&#xA;वक्तुमर्हसि सुग्रीवं व्यतीतं कालपर्यये ॥ 4.31.8 ॥&lt;br&gt;&#xA;सोऽग्रजेनानुशिष्टार्थो यथावत्पुरुषर्षभः।&lt;br&gt;&#xA;प्रविवेष पुरीं वीरो लक्ष्मणः परवीरहा ॥ 4.31.9 ॥&lt;br&gt;&#xA;ततः शुभमतिः प्राज्ञो भ्रातुः प्रियहिते रतः।&lt;br&gt;&#xA;लक्ष्मणः प्रतिसंरब्धो जगाम भवनं कपेः ॥ 4.31.10 ॥&lt;br&gt;&#xA;शक्रबाणासनप्रख्यं धनुः कालान्तकोपमः।&lt;br&gt;&#xA;प्रगृह्य गिरिशृङ्गाभं मन्दरः सानुमानिव ॥ 4.31.11 ॥&lt;br&gt;&#xA;यथोक्तकारी वचनमुत्तरं चैव सोत्तरम्।&lt;br&gt;&#xA;बृहस्पतिसमो बुद्ध्या मत्वा रामानुजस्तथा ॥ 4.31.12 ॥&lt;br&gt;&#xA;कामक्रोधसमुत्थेन भ्रातुः कोपाग्निना वृतः।&lt;br&gt;&#xA;प्रभञ्जन इवाप्रीतः प्रययौ लक्ष्मणस्तदा ॥ 4.31.13 ॥&lt;br&gt;&#xA;सालतालाश्वकर्णाश्च तरसा पातयन् बहून्।&lt;br&gt;&#xA;पर्यस्यन् गिरिकूटानि द्रुमानन्यांश्च वेगतः ॥ 4.31.14 ॥&lt;br&gt;&#xA;शिलाश्च शकलीकुर्वन् पद्भ्यां गज इवाशुगः।&lt;br&gt;&#xA;दूरमेकपदं त्यक्त्वा ययौ कार्यवशाद् द्रुतम् ॥ 4.31.15 ॥&lt;br&gt;&#xA;तामपश्यद्वलाकीर्णां हरि राजमहापुरीम्।&lt;br&gt;&#xA;दुर्गामिक्ष्वाकुशार्दूलः किष्किन्धां गिरिसङ्कटे ॥ 4.31.16 ॥&lt;br&gt;&#xA;रोषात् प्रस्फुरमाणोष्ठः सुग्रीवं प्रति लक्ष्मणः।&lt;br&gt;&#xA;ददर्श वानरान् भीमान् किष्किन्धाया बहिश्चरान् ॥ 4.31.17 ॥&lt;br&gt;&#xA;शैलशृङ्गाणि शतशः प्रवृद्धांश्च महीरुहान्।&lt;br&gt;&#xA;जगृहुः कुञ्जरप्रख्या वानराः पर्वतान्तरे ॥ 4.31.18 ॥&lt;br&gt;&#xA;तान् गृहीतप्रहरणान् हरीन् दृष्ट्वा तु लक्ष्मणः।&lt;br&gt;&#xA;वभूव द्विगुणं क्रुद्धो बह्विन्धन इवानलः ॥ 4.31.19 ॥&lt;br&gt;&#xA;तं ते भयपरिताङ्गाः क्रुद्धं दृष्ट्वा प्लवङ्गमाः।&lt;br&gt;&#xA;कालमृत्युयुगान्ताभं शतशो विद्रुता दिशः ॥ 4.31.20 ॥&lt;br&gt;&#xA;ततः सुग्रीवभवनं प्रविश्य हरिपुङ्गवाः।&lt;br&gt;&#xA;क्रोधमागमनं चैव लक्ष्मणस्य न्यवेदयन् ॥ 4.31.21 ॥&lt;br&gt;&#xA;तारया सहितः कामी सक्तः कपिवृषो रहः।&lt;br&gt;&#xA;न तेषां कपिवीराणां शुश्राव वचनं तदा ॥ 4.31.22 ॥&lt;br&gt;&#xA;ततः सचिवसन्दिष्टा हरयो रोमहर्षणाः।&lt;br&gt;&#xA;गिरिकुञ्जरमेघाभा नगर्या निर्ययुस्तदा ॥ 4.31.23 ॥&lt;br&gt;&#xA;नखदंष्ट्रायुधा घोराः सर्वे विकृतदर्शनाः।&lt;br&gt;&#xA;सर्वे शार्दूलदर्पाश्च सर्वे च विकृताननाः ॥ 4.31.24 ॥&lt;br&gt;&#xA;दशनागबलाः केचित्केचिद्दशगुणोत्तराः।&lt;br&gt;&#xA;केचिन्नागसहस्रस्य बभूवुस्तुल्याविक्रमाः ॥ 4.31.25 ॥&lt;br&gt;&#xA;कृत्स्नां हि कपिभिर्व्याप्तां द्रुमहस्तैर्महाबलैः।&lt;br&gt;&#xA;अपश्यल्लक्ष्मणः क्रुद्धः किष्कन्धां तां दुरसदाम् ॥ 4.31.26 ॥&lt;br&gt;&#xA;ततस्ते हरयः सर्वे प्राकारपरिघान्तरात्।&lt;br&gt;&#xA;निष्क्रम्योदग्रसत्त्वास्तु तस्थुराविष्कृतं तदा ॥ 4.31.27 ॥&lt;br&gt;&#xA;सुग्रीवस्य प्रमादं च पूर्वजं चार्तमात्मवान्।&lt;br&gt;&#xA;बुद्ध्वा कोपवशं वीरः पुनरेव जगाम सः ॥ 4.31.28 ॥&lt;br&gt;&#xA;स दीर्घोष्णमहोच्छ्वासः कोपसंरक्तलोचनः।&lt;br&gt;&#xA;बभूव नरशार्दूलः सधूम इव पावकः ॥ 4.31.29 ॥&lt;br&gt;&#xA;बाणशल्यस्फुरज्जिह्वः सायकासनभोगवान्।&lt;br&gt;&#xA;स्वतेजोविषसङ्घातः पञ्चास्य इव पन्नगः ॥ 4.31.30 ॥&lt;br&gt;&#xA;तं दीप्तमिव कालाग्निं नागेन्द्रमिव कोपितम्।&lt;br&gt;&#xA;समासाद्याङ्गदस्त्रासाद्विषादमगमद् भृशम् ॥ 4.31.31 ॥&lt;br&gt;&#xA;सोऽङ्दं रोषताम्राक्षः सन्दिदेश महायशाः।&lt;br&gt;&#xA;सुग्रीवः कथ्यतां वत्स ममागमनमित्युत ॥ 4.31.32 ॥&lt;br&gt;&#xA;एष रामानुजः प्राप्तस्त्वत्सकाशमरिन्दमः।&lt;br&gt;&#xA;भ्रातुर्व्यसनसन्तप्तो द्वारि तिष्ठति लक्ष्मणः ॥ 4.31.33 ॥&lt;br&gt;&#xA;तस्य वाक्ये यदि रुचिः क्रियतां साधु वानर।&lt;br&gt;&#xA;इत्युक्त्वा शीघ्रमागच्छ वत्स वाक्यमरिन्दम ॥ 4.31.34 ॥&lt;br&gt;&#xA;लक्ष्मणस्य वचः श्रुत्वा शोकाविष्टोऽङ्गदोऽब्रवीत्।&lt;br&gt;&#xA;पितुः समीपमागम्य सौमित्रिरयमागतः ॥ 4.31.35 ॥&lt;br&gt;&#xA;अथाङ्गदस्तस्य वचो निशम्य सम्भ्रान्तभावः परिदीनवक्त्रः।&lt;br&gt;&#xA;निपत्य तूर्णं नृपतेस्तरस्वी ततः कुमारश्चरणौ ववन्दे ॥ 4.31.36 ॥&lt;br&gt;&#xA;सङ्गृह्य पादौ पितुरग्र्यतेजा जग्राह मातुः पुनरेव पादौ।&lt;br&gt;&#xA;पादौ रुमायाश्च निपीडयित्वा निवेदयामास ततस्तमर्थम् ॥ 4.31.37 ॥&lt;br&gt;&#xA;स निद्रामदसंवीतो वानरो न विबुद्धवान्।&lt;br&gt;&#xA;बभूव मदमत्तश्च मदनेन च मोहितः ॥ 4.31.38 ॥&lt;br&gt;&#xA;ततः किलकिलां चक्रुर्लक्ष्मणं प्रेक्ष्य वानराः।&lt;br&gt;&#xA;प्रसादयन्तस्तं क्रुद्धं भयमोहितचेतसः ॥ 4.31.39 ॥&lt;br&gt;&#xA;ते महौघनिभं दृष्ट्वा वज्राशनिसमस्वनम्।&lt;br&gt;&#xA;सिंहनादं समं चक्रुर्लक्ष्मणस्य समीपतः ॥ 4.31.40 ॥&lt;br&gt;&#xA;तेन शब्देन महता प्रत्यबुध्यत वानरः।&lt;br&gt;&#xA;मदविह्वलताम्राक्षो व्याकुलस्रग्विभूषणः ॥ 4.31.41 ॥&lt;br&gt;&#xA;अथाङ्गदवचः श्रुत्वा तेनैव च समागतौ।&lt;br&gt;&#xA;मन्त्रिणौ वानरेन्द्रस्य सम्मतौ दारदर्शिनौ ॥ 4.31.42 ॥&lt;br&gt;&#xA;प्लक्षश्चैव प्रभावश्च मन्त्रिणावर्थधर्मयोः।&lt;br&gt;&#xA;वक्तुमुञ्चावचं प्राप्तं लक्ष्मणं तौ शशंसतुः ॥ 4.31.43 ॥&lt;br&gt;&#xA;प्रसादयित्वा सुग्रीवं वचनैः सामनिश्चितैः।&lt;br&gt;&#xA;आसीनं पर्युपासीनौ यथा शक्रं मरुत्पतिम् ॥ 4.31.44 ॥&lt;br&gt;&#xA;सत्यसन्धौ महाभागौ भ्रातरौ रामलक्ष्मणौ।&lt;br&gt;&#xA;वयस्यभावं सम्प्राप्तौ राज्यार्हौ राज्यदायिनौ ॥ 4.31.45 ॥&lt;br&gt;&#xA;तयोरेको धनुष्पाणिर्द्वारि तिष्ठति लक्ष्मणः।&lt;br&gt;&#xA;यस्य भीताः प्रवेपन्तो नादान् मुञ्चन्ति वानराः ॥ 4.31.46 ॥&lt;br&gt;&#xA;स एष राघवभ्राता लक्ष्मणो वाक्यसारथिः।&lt;br&gt;&#xA;व्यवसायरथः प्राप्तस्तस्य रामस्य शासनात् ॥ 4.31.47 ॥&lt;br&gt;&#xA;अयं च दयितो राजन् तारायास्तनयोऽङ्गदः।&lt;br&gt;&#xA;लक्ष्मणेन सकाशं ते प्रेषितस्त्वरयाऽनघ ॥ 4.31.48 ॥&lt;br&gt;&#xA;सोऽयं रोषपरीताक्षो द्वारि तिष्ठति वीर्यवान्।&lt;br&gt;&#xA;वानरान्वानरपते चक्षुषा निर्दहन्निव ॥ 4.31.49 ॥&lt;br&gt;&#xA;तस्य मूर्ध्ना प्रणम्य त्वं सपुत्रः सह बन्धुभिः।&lt;br&gt;&#xA;गच्छ शीघ्रं महाराज रोषो ह्यस्य निवर्त्यताम् ॥ 4.31.50 ॥&lt;br&gt;&#xA;यदाह रामो धर्मात्मा तत्कुरुष्व समाहितः।&lt;br&gt;&#xA;राजंस्तिष्ठ स्वसमये भव सत्यप्रतिश्रवः ॥ 4.31.51 ॥&lt;/p&gt;</description>
    </item>
    <item>
      <title>०३२ हनुमता सुग्रीवबोधनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/032_hanumatA_sugrIvabodhanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/032_hanumatA_sugrIvabodhanam/</guid>
      <description>&lt;p&gt;अङ्गदस्य वचः श्रुत्वा सुग्रीवः सचिवैः सह।&lt;br&gt;&#xA;लक्ष्मणं कुपितं श्रुत्वा मुमोचासनमात्मवान् ॥ 4.32.1 ॥&lt;br&gt;&#xA;सचिवानब्रवीद्वाक्यं निश्चित्य गुरुलाघवम्।&lt;br&gt;&#xA;मन्त्रज्ञान्मन्त्रकुशलो मन्त्रेषु परिनिष्ठितान् ॥ 4.32.2 ॥&lt;br&gt;&#xA;न मे दुर्व्याहृतं किञ्चिन्नापि मे दुरनुष्ठितम्।&lt;br&gt;&#xA;लक्ष्मणो राघवभ्राता क्रुद्धः किमिति चिन्तये ॥ 4.32.3 ॥&lt;br&gt;&#xA;असुहृद्भिर्ममामित्रैर्नित्यमन्तरदर्शिभिः।&lt;br&gt;&#xA;मम दोषानसम्भूतान् श्रावितो राघवानुजः ॥ 4.32.4 ॥&lt;br&gt;&#xA;अत्र तावद्यथाबुद्धि सर्वैरेव यथाविधि।&lt;br&gt;&#xA;भावस्य निश्चयस्तावद्विज्ञेयो निपुणं शनैः ॥ 4.32.5 ॥&lt;br&gt;&#xA;न खल्वस्ति मम त्रासो लक्ष्मणान्नापि राघवात्।&lt;br&gt;&#xA;मित्रं त्वस्थानकुपितं जनयत्येव सम्भ्रमम् ॥ 4.32.6 ॥&lt;br&gt;&#xA;सर्वथा सुकरं मित्रं दुष्करं परिपालनम्।&lt;br&gt;&#xA;अनित्यत्वाच्च चित्तानां प्रीतिरल्पेऽपि भिद्यते ॥ 4.32.7 ॥&lt;br&gt;&#xA;अतो निमित्तं त्रस्तोऽहं रामेण तु महात्मना।&lt;br&gt;&#xA;यन्ममोपकृतं शक्यं प्रतिकर्तुं न तन्मया ॥ 4.32.8 ॥&lt;br&gt;&#xA;सुग्रीवेणैवमुक्तस्तु हनुमान् हरिपुङ्गवः।&lt;br&gt;&#xA;उवाच स्वेन तर्केण मध्ये वानरमन्त्रिणाम् ॥ 4.32.9 ॥&lt;br&gt;&#xA;सर्वथा नैतदाश्चर्यं यस्त्वं हरिगणेश्वर।&lt;br&gt;&#xA;न विस्मरसि सुस्निग्धमुपकारकृतं शुभम् ॥ 4.32.10 ॥&lt;br&gt;&#xA;राघवेण तु वीरेण भयमुत्सृज्य दूरतः।&lt;br&gt;&#xA;त्वत्प्रियार्थं हतो वाली शक्रतुल्यपराक्रमः ॥ 4.32.11 ॥&lt;br&gt;&#xA;सर्वथा प्रणयात् क्रुद्धो राघवो नात्र संशयः।&lt;br&gt;&#xA;भ्रातरं सम्प्रहितवान् लक्ष्मणं लक्ष्मिवर्द्धनम् ॥ 4.32.12 ॥&lt;br&gt;&#xA;त्वं प्रमत्तो न जानीषे कालं कालविदां वर।&lt;br&gt;&#xA;फुल्लसप्तच्छदश्यामा प्रवृत्ता तु शरच्छिवा ॥ 4.32.13 ॥&lt;br&gt;&#xA;निर्मलग्रहनक्षत्रा द्यौः प्रनष्टबलाहका।&lt;br&gt;&#xA;प्रसन्नाश्च दिशः सर्वाः सरितश्च सरांसि च ॥ 4.32.14 ॥&lt;br&gt;&#xA;प्राप्तमुद्योगकालं तु नावैषि हरिपुङ्गव।&lt;br&gt;&#xA;त्वं प्रमत्त इति व्यक्तं लक्ष्मणोऽयमिहागतः ॥ 4.32.15 ॥&lt;br&gt;&#xA;आर्तस्य हृतदारस्य परुषं पुरुषान्तरात्।&lt;br&gt;&#xA;वचनं मर्षणीयं ते राघवस्य महात्मनः ॥ 4.32.16 ॥&lt;br&gt;&#xA;कृतापराधस्य हि ते नान्यत् पश्याम्यहं क्षमम्।&lt;br&gt;&#xA;अन्तरेणाञ्जलिं बद्ध्वा लक्ष्मणस्य प्रसादनात् ॥ 4.32.17 ॥&lt;br&gt;&#xA;नियुक्तैर्मन्त्रिभिर्वाच्यो ह्यवश्यं पार्थिवो हितम्।&lt;br&gt;&#xA;अत एव भयं त्यक्त्वा ब्रवीम्यवधृतं वचः ॥ 4.32.18 ॥&lt;br&gt;&#xA;अभिक्रुद्धः समर्थो हि चापमुद्यम्य राघवः।&lt;br&gt;&#xA;सदेवासुरगन्धर्वं वशे स्थापयितुं जगत् ॥ 4.32.19 ॥&lt;br&gt;&#xA;न स क्षमः कोपयितुं यः प्रसाद्यः पुनर्भवेत्।&lt;br&gt;&#xA;पूर्वोपकारं स्मरता कृतज्ञेन विशेषतः ॥ 4.32.20 ॥&lt;br&gt;&#xA;तस्य मूर्ध्ना प्रणम्य त्वं सपुत्रः ससुहृज्जनः।&lt;br&gt;&#xA;राजंस्तिष्ठ स्वसमये भर्तुर्भार्येव तद्वशे ॥ 4.32.21 ॥&lt;br&gt;&#xA;न रामरामानुजशासनं त्वया कपीन्द्र युक्तं मनसाप्यपोहितुम्।&lt;br&gt;&#xA;मनो हि ते ज्ञास्यति मानुषं बलं सराघवस्यास्य सुरेन्द्रवर्चसः ॥ 4.32.22 ॥&lt;/p&gt;</description>
    </item>
    <item>
      <title>०३३ तारया लक्ष्मणप्रसाधनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/033_tArayA_laxmaNaprasAdhanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/033_tArayA_laxmaNaprasAdhanam/</guid>
      <description>&lt;p&gt;अथ प्रतिसमादिष्टो लक्ष्मणः परवीरहा।&lt;br&gt;&#xA;प्रविवेष गुहां घोरां किष्किन्धां रामशासनात् ॥ 4.33.1 ॥&lt;br&gt;&#xA;द्वारस्था हरयस्तत्र महाकाया महाबलाः।&lt;br&gt;&#xA;बभूवुर्लक्ष्मणं दृष्ट्वा सर्वे प्राञ्जलयः स्थिताः ॥ 4.33.2 ॥&lt;br&gt;&#xA;निःश्वसन्तं तु तं दृष्ट्वा क्रुद्धं दशरथात्मजम्।&lt;br&gt;&#xA;बभूवुर्हरयस्त्रस्ता न चैनं पर्यवारयन् ॥ 4.33.3 ॥&lt;br&gt;&#xA;स तां रत्नमयीं श्रीमान् दिव्यां पुष्पितकाननाम्।&lt;br&gt;&#xA;रम्यां रत्नसमाकीर्णां ददर्श महतीं गुहाम् ॥ 4.33.4 ॥&lt;br&gt;&#xA;हर्म्यप्रासादसम्बाधां नानापण्योपशोभिताम्।&lt;br&gt;&#xA;सर्वकामफलैर्वृक्षैः पुष्पितैरुपशोभिताम् ॥ 4.33.5 ॥&lt;br&gt;&#xA;देवगन्धर्वपुत्रैश्च वानरैः कामरूपिभिः।&lt;br&gt;&#xA;दिव्यमाल्याम्बरधरैः शोभितां प्रियदर्शनैः ॥ 4.33.6 ॥&lt;br&gt;&#xA;मैरेयाणां मधूनां च सम्मोदितमहापथाम्।&lt;br&gt;&#xA;ददर्श गिरिनद्यश्च विमलास्तत्र राघवः ॥ 4.33.7 ॥&lt;br&gt;&#xA;अङ्गदस्य गृहं रम्यं मैन्दस्य द्विविदस्य च।&lt;br&gt;&#xA;गवयस्य गवाक्षस्य गजस्य शरभस्य च ॥ 4.33.8 ॥&lt;br&gt;&#xA;विद्युन्मालेश्च सम्पातेः सूर्याक्षस्य हनूमतः।&lt;br&gt;&#xA;वीरबाहोः सुबाहोश्च नलस्य च महात्मनः ॥ 4.33.9 ॥&lt;br&gt;&#xA;कुमुदस्य सुषेणस्य तारजाम्बवतोस्तथा।&lt;br&gt;&#xA;दधिवक्त्रस्य नीलस्य सुपाटलसुनेत्रयोः ॥ 4.33.10 ॥&lt;br&gt;&#xA;एतेषां कपिमुख्यानां राजमार्गे महात्मनाम्।&lt;br&gt;&#xA;ददर्श गृहमुख्यानि महासाराणि लक्ष्मणः ॥ 4.33.11 ॥&lt;br&gt;&#xA;पाण्डुराभ्रप्रकाशानि दिव्यमाल्ययुतानि च।&lt;br&gt;&#xA;प्रभूतधनाधान्यानि स्त्रीरत्नैः शोभितानि च ॥ 4.33.12 ॥&lt;br&gt;&#xA;पाण्डुरेण तु सालेन परिक्षिप्तं दुरासदम्।&lt;br&gt;&#xA;वानरेन्द्रगृहं रम्यं महेन्द्रसदनोपमम् ॥ 4.33.13 ॥&lt;br&gt;&#xA;शुक्लैः प्रासादशिखरैः कैलासशिखरोपमैः।&lt;br&gt;&#xA;सर्वकामफलैर्वृक्षैः पुष्पितै रुपशोभितम् ॥ 4.33.14 ॥&lt;br&gt;&#xA;महेन्द्रदत्तैः श्रीमद्भिर्नीलजीमूतसन्निभैः।&lt;br&gt;&#xA;दिव्यपुष्पफलैर्वृक्षैः शीतच्छायैर्मनोरमैः ॥ 4.33.15 ॥&lt;br&gt;&#xA;हरिभिः संवृतद्वारं बलिभिः शस्त्रपाणिभिः।&lt;br&gt;&#xA;दिव्यमाल्यावृतं शुभ्रं तप्तकाञ्चनतोरणम् ॥ 4.33.16 ॥&lt;br&gt;&#xA;सुग्रीवस्य गृहं रम्यं प्रविवेश महाबलः।&lt;br&gt;&#xA;अवार्यमाणः सौमित्रिर्महाभ्रमिव भास्करः ॥ 4.33.17 ॥&lt;br&gt;&#xA;स सप्त कक्ष्या धर्मात्मा नानाजनसमाकुलाः।&lt;br&gt;&#xA;प्रविश्य सुमहद् गुप्तं ददर्शान्तःपुरं महत् ॥ 4.33.18 ॥&lt;br&gt;&#xA;हैमराजतपर्यङ्कैर्बहुभिश्च वरासनैः।&lt;br&gt;&#xA;महार्हास्तरणोपेतैस्तत्र तत्रोपशोभितम् ॥ 4.33.19 ॥&lt;br&gt;&#xA;प्रविशन्नेव सततं शुश्राव मधुरस्वरम्।&lt;br&gt;&#xA;तन्त्रीगीतसमाकीर्णं समगीतपदाक्षरम् ॥ 4.33.20 ॥&lt;br&gt;&#xA;बह्वीश्च विविधाकारा रूपयौवनगर्विताः।&lt;br&gt;&#xA;स्त्रियः सुग्रीवभवने ददर्श स महाबलः ॥ 4.33.21 ॥&lt;br&gt;&#xA;दृष्ट्वाऽभिजनसम्पन्नाश्चित्रमाल्यकृतस्नजः।&lt;br&gt;&#xA;फलमाल्यकृतव्यग्रा भूषणोत्तमभूषिताः ॥ 4.33.22 ॥&lt;br&gt;&#xA;नातृप्तान्नापि चाव्यग्रान्नानुदात्तपरिच्छदान्।&lt;br&gt;&#xA;सुग्रीवानुचरांश्चापि लक्षयामास लक्ष्मणः ॥ 4.33.23 ॥&lt;br&gt;&#xA;कूजितं नूपुराणां च काञ्चीनां निनदं तथा।&lt;br&gt;&#xA;सन्निशम्य ततः श्रीमान् सौमित्रिर्लज्जितोऽभवत् ॥ 4.33.24 ॥&lt;br&gt;&#xA;रोषवेगप्रकुपितः श्रुत्वा चाभरणस्वनम्।&lt;br&gt;&#xA;चकार ज्यास्वनं वीरो दिशः शब्देन पूरयन् ॥ 4.33.25 ॥&lt;br&gt;&#xA;चारित्रेण महाबाहुरपकृष्टः स लक्ष्मणः।&lt;br&gt;&#xA;तस्थावेकान्तमाश्रित्य रामशोकसमन्वितः ॥ 4.33.26 ॥&lt;br&gt;&#xA;तेन चापस्वनेनाथ सुग्रीवः प्लवगाधिपः।&lt;br&gt;&#xA;विज्ञायागमनं त्रस्तः सञ्चचाल वरासनात् ॥ 4.33.27 ॥&lt;br&gt;&#xA;अङ्गदेन यथा मह्यं पुरस्तात्प्रतिवेदितम्।&lt;br&gt;&#xA;सुव्यक्तमेष सम्प्राप्तः सौमित्रिर्भ्रातृवत्सलः ॥ 4.33.28 ॥&lt;br&gt;&#xA;अङ्गदेन समाख्यातं ज्यास्वनेन च वानरः।&lt;br&gt;&#xA;बुबुधे लक्ष्मणं प्राप्तं मुखं चास्य व्यशुष्यत ॥ 4.33.29 ॥&lt;br&gt;&#xA;ततस्तारां हरिश्रेष्ठः सुग्रीवः प्रियदर्शनाम्।&lt;br&gt;&#xA;उवाच हितमव्यग्रस्त्राससम्भ्रान्तमानसः ॥ 4.33.30 ॥&lt;br&gt;&#xA;किन्नु तत्कारणं सुभ्रु प्रकृत्या मृदुमानसः।&lt;br&gt;&#xA;सरोष इव सम्प्राप्तो येनायं राघवानुजः ॥ 4.33.31 ॥&lt;br&gt;&#xA;किं पश्यसि कुमारस्य रोषस्थानमनिन्दिते।&lt;br&gt;&#xA;न खल्वकारणे कोपमाहरेन्नरसत्तमः ॥ 4.33.32 ॥&lt;br&gt;&#xA;यदस्य कृतमस्माभिर्बुध्यसे किञ्चिदप्रियम्।&lt;br&gt;&#xA;तद् बुद्ध्या सम्प्रधार्याशु क्षिप्रमर्हसि भाषितुम् ॥ 4.33.33 ॥&lt;br&gt;&#xA;अथवा स्वयमेवैनं द्रष्टुमर्हसि भाषितुम्।&lt;br&gt;&#xA;वचनैः सान्त्वयुक्तैश्च प्रसादयितुमर्हसि ॥ 4.33.34 ॥&lt;br&gt;&#xA;त्वद्दर्शनविशुद्धात्मा न स कोपं करिष्यति।&lt;br&gt;&#xA;नहि स्त्रिषु महात्मानः क्वचिर्त्कुवन्ति दारुणम् ॥ 4.33.35 ॥&lt;br&gt;&#xA;त्वया सान्त्वैरुपक्रान्तं प्रसन्नेन्द्रियमानसम्।&lt;br&gt;&#xA;ततः कमलपत्त्राक्षं द्रक्ष्याम्यहमरिन्दमम् ॥ 4.33.36 ॥&lt;br&gt;&#xA;सा प्रस्खलन्ती मदविह्वलाक्षी प्रलम्बकाञ्चीगुणहेमसूत्रा।&lt;br&gt;&#xA;सलक्षणा लक्ष्मणसन्निधानं जगाम तारा नमिताङ्गयाष्टिः ॥ 4.33.37 ॥&lt;br&gt;&#xA;स तां समीक्ष्यैव हरीशपत्नीं तस्थावुदासीनतया महात्मा।&lt;br&gt;&#xA;अवाङ्मुखोऽभून्मनुजेन्द्रपुत्रः स्त्रीसन्निकर्षाद्विनिवृत्तकोपः ॥ 4.33.38 ॥&lt;br&gt;&#xA;सा पानयोगाद्विनिवृत्तलज्जा दृष्टिप्रसादाच्च नरेन्द्रसूनोः।&lt;br&gt;&#xA;उवाच तारा प्रणयप्रगल्भं वाक्यं महार्थं परिसान्त्वपूर्वम् ॥ 4.33.39 ॥&lt;br&gt;&#xA;किं कोपमूलं मनुजेन्द्रपुत्र कस्ते न सन्तिष्ठति वाङ्निदेशे।&lt;br&gt;&#xA;कः शुष्कवृक्षं वनमापतन्तं दवाग्निमासीदति निर्विशङ्कः ॥ 4.33.40 ॥&lt;br&gt;&#xA;स तस्या वचनं श्रुत्वा सान्त्वपूर्वमसंशयम्।&lt;br&gt;&#xA;भूयः प्रणयदृष्टार्थं लक्ष्मणो वाक्यमब्रवीत् ॥ 4.33.41 ॥&lt;br&gt;&#xA;किमयं कामवृत्तस्ते लुप्तधर्मार्थसङ्ग्रहः।&lt;br&gt;&#xA;भर्ता भर्तृहिते युक्ते न चैनमवबुध्यसे ॥ 4.33.42 ॥&lt;br&gt;&#xA;न चिन्तयति राज्यार्थं नास्मान् शोकपरायणान्।&lt;br&gt;&#xA;सामात्यपरिषत्तारे पानमेवोपसेवते ॥ 4.33.43 ॥&lt;br&gt;&#xA;स मासांश्चतुरः कृत्वा प्रमाणं प्लवगेश्वरः।&lt;br&gt;&#xA;व्यीतीतांस्तान्मदव्यग्रो विहरन्नावबुध्यते ॥ 4.33.44 ॥&lt;br&gt;&#xA;नहि धर्मार्थसिद्ध्यर्थं पानमेवं प्रशस्यते।&lt;br&gt;&#xA;पानादर्थश्च धर्मश्च कामश्च परिहीयते ॥ 4.33.45 ॥&lt;br&gt;&#xA;धर्मलोपो महांस्तावत्कृते ह्यप्रतिकुर्वतः।&lt;br&gt;&#xA;अर्थलोपश्च मित्रस्य नाशे गुणवतो महान् ॥ 4.33.46 ॥&lt;br&gt;&#xA;मित्रं ह्यर्थगुणश्रेष्ठं सत्यधर्मपरायणम्।&lt;br&gt;&#xA;तद्द्वयं तु परित्यक्तं न तु धर्मे व्यवस्थितम् ॥ 4.33.47 ॥&lt;br&gt;&#xA;तदेवं प्रस्तुते कार्ये कार्यमस्माभिरुत्तरम्।&lt;br&gt;&#xA;यत्कार्यं कार्यतत्त्वज्ञे तदुदाहर्तुमर्हसि ॥ 4.33.48 ॥&lt;br&gt;&#xA;सा तस्य धर्मार्थसमाधियुक्तं निशम्य वाक्यं मधुरस्वभावम्।&lt;br&gt;&#xA;तारा गतार्थे मनुजेन्द्रकार्ये विश्वासयुक्तं तमुवाच भूयः ॥ 4.33.49 ॥&lt;br&gt;&#xA;न कोपकालः क्षितिपालपुत्र न चातिकोपः स्वजने विधेयः।&lt;br&gt;&#xA;त्वदर्थकामस्य जनस्य तस्य प्रमादमप्यर्हसि वीर सोढुम् ॥ 4.33.50 ॥&lt;br&gt;&#xA;कोपं कथं नाम गुणप्रकृष्टः कुमार कुर्यादपकृष्टसत्त्वे।&lt;br&gt;&#xA;कस्त्वद्विधः कोपवशं हि गच्छेत्सत्त्वावरुद्धस्तपसः प्रसूतिः ॥ 4.33.51 ॥&lt;br&gt;&#xA;जानामि रोषं हरिवीरबन्धोर्जानामि कार्यस्य च कालसङ्गम्।&lt;br&gt;&#xA;जानामि कार्यं त्वयि यत्कृतं नस्तञ्चापि जानामि यदत्र कार्यम् ॥ 4.33.52 ॥&lt;br&gt;&#xA;तच्चापि जानामि यथाऽविषह्यं बलं नरश्रेष्ठ शरीरजस्य।&lt;br&gt;&#xA;जानामि यस्मिंश्च जनेऽवबद्धं कामेन सुग्रीवमसक्तमद्य ॥ 4.33.53 ॥&lt;br&gt;&#xA;न कामतन्त्रे तव बुद्धिरस्ति त्वं वै यथा मन्युवशं प्रपन्नः।&lt;br&gt;&#xA;न देशकालौ हि न चार्थधर्मावपेक्षते कामरतिर्मनुष्यः ॥ 4.33.54 ॥&lt;br&gt;&#xA;तं कामवृत्तं मम सन्निकृष्टं कामाभियोगाच्च निवृत्तलज्जम्।&lt;br&gt;&#xA;क्षमस्व तावत्परवीरहन्तस्त्वद्भ्रातरं वानरवंशनाथम् ॥ 4.33.55 ॥&lt;br&gt;&#xA;महर्षयो धर्मतपोभिकामाः कामानुकामाः प्रतिबद्धमोहाः।&lt;br&gt;&#xA;अयं प्रकृत्या चपलः कपिस्तु कथं न सज्जेत सुखेषु राजा ॥ 4.33.56 ॥&lt;br&gt;&#xA;इत्येवमुक्त्वा वचनं महार्थं सा वानरी लक्ष्मणमप्रमेयम्।&lt;br&gt;&#xA;पुनः सखेलं मदविह्वलं च भर्तुर्हितं वाक्यमिदं बभाषे ॥ 4.33.57 ॥&lt;br&gt;&#xA;उद्योगस्तु चिराज्ञप्तः सुग्रवेण नरोत्तम।&lt;br&gt;&#xA;कामस्यापि विधेयेन तवार्थप्रतिसाधने ॥ 4.33.58 ॥&lt;br&gt;&#xA;आगता हि महावीर्या हरयः कामरूपिणः।&lt;br&gt;&#xA;कोटीशतसहस्राणि नानानगनिवासिनः ॥ 4.33.59 ॥&lt;br&gt;&#xA;तदागच्छ महाबाहो चारित्रं रक्षितं त्वया।&lt;br&gt;&#xA;अच्छलं मित्रभावेन सतां दारावलोकनम् ॥ 4.33.60 ॥&lt;br&gt;&#xA;तारया चाभ्यनुज्ञातस्त्वरया चापि चोदितः।&lt;br&gt;&#xA;प्रविवेश महाबाहुरभ्यन्तरमरिन्दमः ॥ 4.33.61 ॥&lt;br&gt;&#xA;ततः सुग्रवमासीनं काञ्चने परमासने।&lt;br&gt;&#xA;महार्हास्तरणोपेते ददर्शादित्यसन्निभम् ॥ 4.33.62 ॥&lt;br&gt;&#xA;दिव्याभरणचित्राङ्गं दिव्यरूपं यशस्विनम्।&lt;br&gt;&#xA;दिव्यमाल्याम्बरधरं महेन्द्रमिव दुर्जयम् ॥ 4.33.63 ॥&lt;br&gt;&#xA;दिव्याभरणमाल्याभिः प्रमदाभिः समावृतम्।&lt;br&gt;&#xA;संरब्धतररक्ताक्षो बभूवान्तकसन्निभः ॥ 4.33.64 ॥&lt;br&gt;&#xA;रुमां तु वीरः परिरभ्य गाढं वरासनस्थो वरहेमवर्णः।&lt;br&gt;&#xA;ददर्श सौमित्रिमदीनसत्त्वं विशालनेत्रः सुविशालनेत्रम् ॥ 4.33.65 ॥&lt;/p&gt;</description>
    </item>
    <item>
      <title>०३४ लक्ष्मणकृतं सुग्रीवतर्जनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/034_laxmaNakRtaM_sugrIvatarjanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/034_laxmaNakRtaM_sugrIvatarjanam/</guid>
      <description>&lt;p&gt;तमप्रतिहतं क्रुद्धं प्रविष्टं पुरुषर्षभम्।&lt;br&gt;&#xA;सुग्रीवो लक्ष्मणं दृष्ट्वा बभूव व्यथितेन्द्रियः ॥ 4.34.1 ॥&lt;br&gt;&#xA;क्रुद्धं निःश्वसमानं तं प्रदीप्तमिव तेजसा।&lt;br&gt;&#xA;भ्रातुर्व्यसनसन्तप्तं दृष्ट्वा दशरथात्मजम् ॥ 4.34.2 ॥&lt;br&gt;&#xA;उत्पपात हरिश्रेष्ठो हित्वा सौवर्णमासनम्।&lt;br&gt;&#xA;महान्महेन्द्रस्य यथा स्वलङ्कृत इव ध्वजः ॥ 4.34.3 ॥&lt;br&gt;&#xA;उत्पतन्तमनूत्पेतू रुमाप्रभृतयः स्त्रियः।&lt;br&gt;&#xA;सुग्रीवं गगने पूर्णचन्द्रं तारागणा इव ॥ 4.34.4 ॥&lt;br&gt;&#xA;संरक्तनयनः श्रीमान् विचचाल कृताञ्जलिः।&lt;br&gt;&#xA;बभूवावस्थितस्तत्र कल्पवृक्षो महानिव ॥ 4.34.5 ॥&lt;br&gt;&#xA;रुमाद्वितीयं सुग्रीवं नारीमध्यगतं स्थितम्।&lt;br&gt;&#xA;अब्रवील्लक्ष्मणः क्रुद्धः सतारं शशिनं यथा ॥ 4.34.6 ॥&lt;br&gt;&#xA;सत्त्वाभिजनसम्पन्नः सानुक्रोशो जितेन्द्रियः।&lt;br&gt;&#xA;कृतज्ञः सत्यवादी च राजा लोके महीयते ॥ 4.34.7 ॥&lt;br&gt;&#xA;यस्तु राजा स्थितेऽधर्मे मित्राणामुपकारिणाम्।&lt;br&gt;&#xA;मिथ्या प्रतिज्ञां कुरुते को नृशंसतरस्ततः ॥ 4.34.8 ॥&lt;br&gt;&#xA;शतमश्वानृते हन्ति सहस्रं तु गवानृते।&lt;br&gt;&#xA;आत्मानं स्वजनं हन्ति पुरषः पुरुषानृते ॥ 4.34.9 ॥&lt;br&gt;&#xA;पूर्वं कृतार्थो मित्राणां न तत्प्रतिकरोति यः।&lt;br&gt;&#xA;कृतघ्नः सर्वभूतानां स वध्यः प्लवगेश्वर ॥ 4.34.10 ॥&lt;br&gt;&#xA;गीतोऽयं ब्रह्मणा श्लोकः सर्वलोकनमस्कृतः।&lt;br&gt;&#xA;दृष्ट्वा कृतघ्नं क्रुद्धेन तं निबोध प्लवङ्गम ॥ 4.34.11 ॥&lt;br&gt;&#xA;ब्रह्मघ्ने च सुरापे च चोरे भग्नव्रते तथा।&lt;br&gt;&#xA;निष्कृतिर्विहिता सद्भिः कृतघ्ने नास्ति निष्कृतिः ॥ 4.34.12 ॥&lt;br&gt;&#xA;अनार्यस्त्वं कृतघ्नश्च मिथ्यावादी च वानर।&lt;br&gt;&#xA;पूर्वं कृतार्थो रामस्य न तत्प्रतिकरोषि यत् ॥ 4.34.13 ॥&lt;br&gt;&#xA;ननु नाम कृतार्थेन त्वया रामस्य वानर।&lt;br&gt;&#xA;सीतया मार्गणे यत्नः कर्तव्यः कृतमिच्छता ॥ 4.34.14 ॥&lt;br&gt;&#xA;स त्वं ग्राम्येषु भोगेषु सक्तो मिथ्याप्रतिश्रवः।&lt;br&gt;&#xA;न त्वां रामो विजानीते सर्पं मण्डूकराविणम् ॥ 4.34.15 ॥&lt;br&gt;&#xA;महाभागेन रामेण पापः करुणवेदिना।&lt;br&gt;&#xA;हरीणां प्रापितो राज्यं त्वं दुरात्मा महात्मना ॥ 4.34.16 ॥&lt;br&gt;&#xA;कृतं चेन्नाभिजानीषे रामस्याक्लिष्टकर्मणः।&lt;br&gt;&#xA;सद्यस्त्वं निशितैर्बाणैर्हतो द्रक्ष्यसि वालिनम् ॥ 4.34.17 ॥&lt;br&gt;&#xA;न च सङ्कुचितः पन्था येन वाली हतो गतः।&lt;br&gt;&#xA;समये तिष्ठ सुग्रीव मा वालिपथमन्वगाः ॥ 4.34.18 ॥&lt;br&gt;&#xA;न नूनमिक्ष्वाकुवरस्य कार्मुकच्युतान् शरान् पश्यसि वज्रसन्निभान्।&lt;br&gt;&#xA;ततः सुखं नाम निषेवसे सुखी न रामकार्यं मनसाऽप्यवेक्षसे ॥ 4.34.19 ॥&lt;/p&gt;</description>
    </item>
    <item>
      <title>०३५ तारया लक्ष्मणसान्त्वनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/035_tArayA_laxmaNasAntvanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/035_tArayA_laxmaNasAntvanam/</guid>
      <description>&lt;p&gt;तथा ब्रुवाणं सौमित्रिं प्रदीप्तमिव तेजसा।&lt;br&gt;&#xA;अब्रवील्लक्ष्मणं तारा ताराधिपनिभानना ॥ 4.35.1 ॥&lt;br&gt;&#xA;नैवं लक्ष्मण वक्तव्यो नायं परुषमर्हति।&lt;br&gt;&#xA;हरीणामीश्वरः श्रोतुं तव वक्त्राद्विषेषतः ॥ 4.35.2 ॥&lt;br&gt;&#xA;नैवाकृतज्ञः सुग्रीवो न शठो नापि दारुणः।&lt;br&gt;&#xA;नैवानृतकथो वीर न जिह्मश्च कपीश्वरः ॥ 4.35.3 ॥&lt;br&gt;&#xA;उपकारं कृतं वीरो नाप्ययं विस्मृतः कपिः।&lt;br&gt;&#xA;रामेण वीर सुग्रीवो यदन्यैर्दुष्करं रणे ॥ 4.35.4 ॥&lt;br&gt;&#xA;रामप्रसादात्कीर्तिं च कपिराज्यं च शाश्वतम्।&lt;br&gt;&#xA;प्राप्तवानिह सुग्रीवो रुमां मां च परन्तप ॥ 4.35.5 ॥&lt;br&gt;&#xA;सुदुःखं शयितः पूर्वं प्राप्येदं सुखमुत्तमम्।&lt;br&gt;&#xA;प्राप्तकालं न जानीते विश्वामित्रो यथा मुनिः ॥ 4.35.6 ॥&lt;br&gt;&#xA;घृताच्यां किल संसक्तो दश वर्षाणि लक्ष्मण।&lt;br&gt;&#xA;अहोऽमन्यत धर्मात्मा विश्वामित्रो महामुनिः ॥ 4.35.7 ॥&lt;br&gt;&#xA;स हि प्राप्तं न जानीते कालं कालविदां वरः।&lt;br&gt;&#xA;विश्वामित्रो महातेजाः किं पुनर्यः पृथग्जनः ॥ 4.35.8 ॥&lt;br&gt;&#xA;देहधर्मं गतस्यास्य परिश्रान्तस्य लक्ष्मण।&lt;br&gt;&#xA;अवितृप्तस्य कामेषु कामं क्षन्तुमिहार्हसि ॥ 4.35.9 ॥&lt;br&gt;&#xA;न च रोषवशं तात गन्तुमर्हसि लक्ष्मण।&lt;br&gt;&#xA;निश्चयार्थमविज्ञाय सहसा प्राकृतो यथा ॥ 4.35.10 ॥&lt;br&gt;&#xA;सत्त्वयुक्ता हि पुरुषास्त्वद्विधाः पुरुषर्षभ।&lt;br&gt;&#xA;अविमृश्य न रोषस्य सहसा यान्ति वश्यताम् ॥ 4.35.11 ॥&lt;br&gt;&#xA;प्रसादये त्वां धर्मज्ञ सुग्रीवार्थे समाहिता।&lt;br&gt;&#xA;महान् रोषसमुत्पन्नः संरम्भस्त्यज्यतामयम् ॥ 4.35.12 ॥&lt;br&gt;&#xA;रुमां मां करिराज्यं च धनधान्यवसूनि च।&lt;br&gt;&#xA;रामप्रियार्थं सुग्रीवस्त्यजेदिति मतिर्मम ॥ 4.35.13 ॥&lt;br&gt;&#xA;समानेष्यति सुग्रीवः सीतया सह राघवम्।&lt;br&gt;&#xA;शशाङ्कमिव रोहिण्या निहत्वा रावणं रणे ॥ 4.35.14 ॥&lt;br&gt;&#xA;शतकोटिसहस्राणि लङ्कायां किल राक्षसाः।&lt;br&gt;&#xA;अयुतानि च षट्त्रिंशत्सहस्राणि शतानि च ॥ 4.35.15 ॥&lt;br&gt;&#xA;अहत्वा तांश्च दुर्धर्षान् राक्षसान् कामरूपिणः।&lt;br&gt;&#xA;न शक्यो रावणो हन्तुं येन सा मैथिली हृता ॥ 4.35.16 ॥&lt;br&gt;&#xA;ते न शक्या रणे हन्तुमसहायेन लक्ष्मण।&lt;br&gt;&#xA;रावणः क्रूरकर्मा च सुग्रीवेण विशेषतः ॥ 4.35.17 ॥&lt;br&gt;&#xA;एवमाख्यातवान् वाली स ह्यभिज्ञो हरीश्वरः।&lt;br&gt;&#xA;आगमस्तु न मे व्यक्तः श्रवात्तस्माद् ब्रवीम्यहम् ॥ 4.35.18 ॥&lt;br&gt;&#xA;त्वत्सहायनिमित्तं वै प्रेषिता हरिपुङ्गवाः।&lt;br&gt;&#xA;आनेतुं वानरान् युद्धे सुबहून् हरियूथपान् ॥ 4.35.19 ॥&lt;br&gt;&#xA;तांश्च प्रतीक्षमाणोऽयं विक्रान्तान् सुमहाबलान्।&lt;br&gt;&#xA;राघवस्यार्थसिद्ध्यर्थं न निर्याति हरीश्वरः ॥ 4.35.20 ॥&lt;br&gt;&#xA;कृताऽत्र संस्था सौमित्रे सुग्रीवेण यथा पुरा।&lt;br&gt;&#xA;अद्य तैर्वानरैः सर्वैरागन्तव्यं महाबलैः ॥ 4.35.21 ॥&lt;br&gt;&#xA;अद्य त्वामुपयास्यन्ति जहि कोपमरिन्दम।&lt;br&gt;&#xA;कोट्योऽनेकास्तु काकुत्स्थ कपीनां दीप्ततेजसाम् ॥ 4.35.22 ॥&lt;br&gt;&#xA;तव हि मुखमिदं निरीक्ष्य कोपात् क्षतजनिभे नयने निरीक्षमाणाः।&lt;br&gt;&#xA;हरिवरवनिता न यान्ति शान्तिं प्रथमभयस्य हि शङ्किताः स्म सर्वाः ॥ 4.35.23 ॥&lt;/p&gt;</description>
    </item>
    <item>
      <title>०३६ सुग्रीवकृतं लक्ष्मणसमाश्वासनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/036_sugrIvakRtaM_laxmaNasamAshvAsanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/03-sugrIva-bodhanam/036_sugrIvakRtaM_laxmaNasamAshvAsanam/</guid>
      <description>&lt;p&gt;इत्युक्तस्तारया वाक्यं प्रश्रितं धर्मसंहितम्।&lt;br&gt;&#xA;मृदुस्वभावः सौमित्रिः प्रतिजग्राह तद्वचः ॥ 4.36.1 ॥&lt;br&gt;&#xA;तस्मिन् प्रतिगृहीते तु वाक्ये हरिगणेश्वरः।&lt;br&gt;&#xA;लक्ष्मणात्सुमहत्त्रासं वस्त्रं क्लिन्नमिवात्यजत् ॥ 4.36.2 ॥&lt;br&gt;&#xA;ततः कण्ठगतं माल्यं चित्रं बहुगुणं महत्।&lt;br&gt;&#xA;चिच्छेद विमदश्चासीत्सुग्रीवो वानरेश्वरः ॥ 4.36.3 ॥&lt;br&gt;&#xA;स लक्ष्मणं भीमबलं सर्ववानरसत्तमः।&lt;br&gt;&#xA;अब्रवीत्प्रश्रितं वाक्यं सुग्रीवः सम्प्रहर्षयन् ॥ 4.36.4 ॥&lt;br&gt;&#xA;प्रनष्टा श्रीश्च कीर्तिश्च कपिराज्यं च शाश्वतम्।&lt;br&gt;&#xA;रामप्रसादात्सौमित्रे पुनः प्राप्तमिदं मया ॥ 4.36.5 ॥&lt;br&gt;&#xA;कः शक्तस्तस्य देवस्य ख्यातस्य स्वेन कर्मणा।&lt;br&gt;&#xA;तादृशं विक्रमं वीर प्रतिकर्तुमरिन्दम ॥ 4.36.6 ॥&lt;br&gt;&#xA;सीतां प्रप्स्यति धर्मात्मा वधिष्यति च रावणम्।&lt;br&gt;&#xA;सहायमात्रेण मया राघवः स्वेन तेजसा ॥ 4.36.7 ॥&lt;br&gt;&#xA;सहायकृत्यं किं तस्य येन सप्त महाद्रुमाः।&lt;br&gt;&#xA;शैलश्च वसुधा चैव बाणेनैकेन दारिताः ॥ 4.36.8 ॥&lt;br&gt;&#xA;धनुर्विस्फारयाणस्य यस्य शब्देन लक्ष्मण।&lt;br&gt;&#xA;सशैला कम्पिता भूमिः सहायैस्तस्य किन्नु वै ॥ 4.36.9 ॥&lt;br&gt;&#xA;अनुयात्रां नरेन्द्रस्य करिष्येऽहं नरर्षभ।&lt;br&gt;&#xA;गच्छतो रावणं हन्तुं वैरिणं सपुरःसरम् ॥ 4.36.10 ॥&lt;br&gt;&#xA;यदि किञ्चिदतिक्रान्तं विश्वासात् प्रणयेन वा।&lt;br&gt;&#xA;प्रेष्यस्य क्षमितव्यं मे न कश्चिन्नापराध्यति ॥ 4.36.11 ॥&lt;br&gt;&#xA;इति तस्य ब्रुवाणस्य सुग्रीवस्य महात्मनः।&lt;br&gt;&#xA;अभवील्लक्ष्मणः प्रीतः प्रेम्णा चैवमुवाच ह ॥ 4.36.12 ॥&lt;br&gt;&#xA;सर्वथा हि मम भ्राता सनाथो वानरेश्वर।&lt;br&gt;&#xA;त्वया नाथेन सुग्रीव प्रश्रितेन विशेषतः ॥ 4.36.13 ॥&lt;br&gt;&#xA;यस्ते प्रभावः सुग्रीव यच्च ते शौचमार्जवम्।&lt;br&gt;&#xA;अर्हस्त्वं कपिराज्यस्य श्रियं भोक्तुमनुत्तमाम् ॥ 4.36.14 ॥&lt;br&gt;&#xA;सहायेन च सुग्रीव त्वया रामः प्रतापवान्।&lt;br&gt;&#xA;वधिष्यति रणे शत्रूनचिरान्नात्र संशयः ॥ 4.36.15 ॥&lt;br&gt;&#xA;धर्मज्ञस्य कृतज्ञस्य सङ्ग्रामेष्वनिवर्तिनः।&lt;br&gt;&#xA;उपपन्नं च युक्तं च सुग्रीव तव भाषितम् ॥ 4.36.16 ॥&lt;br&gt;&#xA;दोषज्ञः सति सामर्थ्ये कोऽन्ये भाषितुमर्हति।&lt;br&gt;&#xA;वर्जयित्वा मम ज्येष्ठं त्वां च वानरसत्तम ॥ 4.36.17 ॥&lt;br&gt;&#xA;सदृशश्चासि रामस्य विक्रमेण बलेन च।&lt;br&gt;&#xA;सहायो दैवतैर्दत्तश्चिराय हरिपुङ्गव ॥ 4.36.18 ॥&lt;br&gt;&#xA;किन्तु शीघ्रमितो वीर निष्क्राम त्वं मया सह।&lt;br&gt;&#xA;सान्त्वय स्ववयस्यं त्वं भार्याहरणकर्शितम् ॥ 4.36.19 ॥&lt;br&gt;&#xA;यच्च शोकाभिभूतस्य श्रुत्वा रामस्य भाषितम्।&lt;br&gt;&#xA;मया त्वं परुषाण्युक्तस्तच्च त्वं क्षन्तुमर्हसि ॥ 4.36.20 ॥&lt;/p&gt;</description>
    </item>
  </channel>
</rss>
