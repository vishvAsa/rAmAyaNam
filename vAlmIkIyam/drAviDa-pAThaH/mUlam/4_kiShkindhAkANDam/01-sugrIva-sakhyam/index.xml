<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०१-सुग्रीव-सख्यम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/</link>
    <description>Recent content in &#43;०१-सुग्रीव-सख्यम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/index.xml" rel="self" type="application/rss+xml" />
    <item>
      <title>००१ रामेण पम्पातीरे विलापः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/001_rAmeNa_pampAtIre_vilApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/001_rAmeNa_pampAtIre_vilApaH/</guid>
      <description>&lt;p&gt;स तां पुष्करिणीं गत्वा पद्मोत्पलझषाकुलाम्।&lt;br&gt;&#xA;रामः सौमित्रिसहितो विललापाकुलेन्द्रियः ॥ 4.1.1 ॥&lt;br&gt;&#xA;तस्य दृष्ट्वैव तां हर्षादिन्द्रियाणि चकम्पिरे।&lt;br&gt;&#xA;स कामवशमापन्नः सौमित्रिमिदमब्रवीत् ॥ 4.1.2 ॥&lt;br&gt;&#xA;सौमित्रे शोभते पम्पा वैडूर्यविमलोदका।&lt;br&gt;&#xA;फुल्लपद्मोत्पलवती शोभिता विविधैर्द्रुमैः ॥ 4.1.3 ॥&lt;br&gt;&#xA;सौमित्रे पश्य पम्पायाः काननं शुभदर्शनम्।&lt;br&gt;&#xA;यत्र राजन्ति शैलाभा द्रुमाः सशिखरा इव ॥ 4.1.4 ॥&lt;br&gt;&#xA;मां तु शोकाभिसन्तप्तं माधवः पीडयन्निव।&lt;br&gt;&#xA;भरतस्य च दुःखेन वैदेह्या हरणेन च ॥ 4.1.5 ॥&lt;br&gt;&#xA;शोकार्तस्यापि मे पम्पा शोभते चित्रकानना।&lt;br&gt;&#xA;व्यवकीर्णा बहुविधैः पुष्पैः शीतोदका शिवा ॥ 4.1.6 ॥&lt;br&gt;&#xA;नलिनैरपि सञ्छन्ना ह्यत्यर्थं शुभदर्शना।&lt;br&gt;&#xA;सर्पव्यालानुचरिता मृगद्विजसमाकुला ॥ 4.1.7 ॥&lt;br&gt;&#xA;अधिकं प्रतिभात्येतन्नीलपीतं तु शाद्वलम्।&lt;br&gt;&#xA;द्रुमाणां विविधैः पुष्पैः परिस्तोमैरिवार्पितम् ॥ 4.1.8 ॥&lt;br&gt;&#xA;पुष्पभारसमृद्धानि शिखराणि समन्ततः।&lt;br&gt;&#xA;लताभिः पुष्पिताग्राभिरुपगूढानि सर्वतः ॥ 4.1.9 ॥&lt;br&gt;&#xA;सुखानिलोऽयं सौमित्रे कालः प्रचुरमन्मथः।&lt;br&gt;&#xA;गन्धवान् सुरभिर्मासो जातपुष्पफलद्रुमः ॥ 4.1.10 ॥&lt;br&gt;&#xA;पश्य रूपाणि सौमित्रे वनानां पुष्पशालिनाम्।&lt;br&gt;&#xA;सृजतां पुष्पवर्षाणि तोयं तोयमुचामिव ॥ 4.1.11 ॥&lt;br&gt;&#xA;प्रस्तरेषु च रम्येषु विविधाः काननद्रुमाः।&lt;br&gt;&#xA;वायुवेगप्रचलिताः पुष्पैरवकिरन्ति गाम् ॥ 4.1.12 ॥&lt;br&gt;&#xA;पतितैः पतमानैश्च पादपस्थैश्च मारुतः।&lt;br&gt;&#xA;कुसुमैः पश्य सौमित्रे क्रीडन्निव समन्ततः ॥ 4.1.13 ॥&lt;br&gt;&#xA;विक्षिपन् विविधाः शाखा नगानां कुसुमोत्कचाः।&lt;br&gt;&#xA;मारुतश्चलितस्थानैः षट्पदैरनुगीयते ॥ 4.1.14 ॥&lt;br&gt;&#xA;मत्तकोकिलसन्नादैर्नर्तयन्निव पादपान्।&lt;br&gt;&#xA;शैलकन्दरनिष्क्रान्तः प्रगीत इव चानिलः ॥ 4.1.15 ॥&lt;br&gt;&#xA;तेन विक्षिपतात्यर्थं पवनेन समन्ततः।&lt;br&gt;&#xA;अमी संसक्तशाखाग्रा ग्रथिता इव पादपाः ॥ 4.1.16 ॥&lt;br&gt;&#xA;स एष सुखसंस्पर्शो वाति चन्दनशीतलः।&lt;br&gt;&#xA;गन्धमभ्यावहन् पुण्यं श्रमापनयनोऽनिलः ॥ 4.1.17 ॥&lt;br&gt;&#xA;अमी पवननिक्षिप्ता विनदन्तीव पादपाः।&lt;br&gt;&#xA;षट्पदैरनुकूजन्तो वनेषु मधुगन्धिषु ॥ 4.1.18 ॥&lt;br&gt;&#xA;गिरिप्रस्थेषु रम्येषु पुष्पवद्भिर्मनोरमैः।&lt;br&gt;&#xA;संसक्तशिखराः शैला विराजन्ते महाद्रुमैः ॥ 4.1.19 ॥&lt;br&gt;&#xA;पुष्पसञ्छन्नशिखरा मारुतोत्क्षेपचञ्चलाः।&lt;br&gt;&#xA;अमी मधुकरोत्तंसाः प्रगीता इव पादपाः ॥ 4.1.20 ॥&lt;br&gt;&#xA;पुष्पिताग्रांस्तु पश्येमान् कर्णिकारान् समन्ततः।&lt;br&gt;&#xA;हाटकप्रतिसञ्छन्नान्नरान्पीताम्बरानिव ॥ 4.1.21 ॥&lt;br&gt;&#xA;अयं वसन्तः सौमित्रे नानाविहगनादितः।&lt;br&gt;&#xA;सीतया विप्रहीणस्य शोकसन्दीपनो मम ॥ 4.1.22 ॥&lt;br&gt;&#xA;मां हि शोकसमाक्रान्तं सन्तापयति मन्मथः।&lt;br&gt;&#xA;हृष्टः प्रवदमानश्च मामाह्वयति कोकिलः ॥ 4.1.23 ॥&lt;br&gt;&#xA;एष नत्यूहको हृष्टो रम्ये मां वननिर्झरे।&lt;br&gt;&#xA;प्रणदन्मन्मथाविष्टं शोचयिष्यति लक्ष्मण ॥ 4.1.24 ॥&lt;br&gt;&#xA;श्रुत्वैतस्य पुरा शब्दमाश्रमस्था मम प्रिया।&lt;br&gt;&#xA;मामाहूय प्रमुदिता परमं प्रत्यनन्दत ॥ 4.1.25 ॥&lt;br&gt;&#xA;एवं विचित्राः पतगा नानारावविराविणः।&lt;br&gt;&#xA;वृक्षगुल्मलताः पश्य सम्पतन्ति ततस्ततः ॥ 4.1.26 ॥&lt;br&gt;&#xA;विमिश्रा विहगाः पुम्भिरात्मव्यूहाभिनन्दिताः।&lt;br&gt;&#xA;भृङ्गराजप्रमुदिताः सौमित्रे मधुरस्वराः ॥ 4.1.27 ॥&lt;br&gt;&#xA;नत्यूहरुतविक्रन्दैः पुंस्कोकिलरुतैरपि।&lt;br&gt;&#xA;स्वनन्ति पादापाश्चेमे ममानङ्गप्रदीपनाः ॥ 4.1.28 ॥&lt;br&gt;&#xA;अशोकस्तबकाङ्गारः षट्पदस्वननिःस्वनः।&lt;br&gt;&#xA;मां हि पल्लवताम्रार्चिर्वसन्ताग्निः प्रधक्ष्यति ॥ 4.1.29 ॥&lt;br&gt;&#xA;न हि तां सूक्ष्मपक्ष्माक्षीं सुकेशीं मृदुभाषिणीम्।&lt;br&gt;&#xA;अपश्यतो मे सौमित्रे जीवितेऽस्ति प्रयोजनम् ॥ 4.1.30 ॥&lt;br&gt;&#xA;अयं हि दयितस्तस्याः कालो रुचिरकाननः।&lt;br&gt;&#xA;कोकिलाकुलसीमान्तो दयिताया ममानघ ॥ 4.1.31 ॥&lt;br&gt;&#xA;मन्मथायास सम्भूतो वसन्तगुणवर्धितः।&lt;br&gt;&#xA;अयं मां धक्ष्यति क्षिप्रं शोकाग्निर्न चिरादिव ॥ 4.1.32 ॥&lt;br&gt;&#xA;अपश्यतस्तां दयितां पश्यतो रुचिरद्रुमान्।&lt;br&gt;&#xA;ममायमात्मप्रभवो भूयस्त्वमुपयास्यति ॥ 4.1.33 ॥&lt;br&gt;&#xA;अदृश्यमाना वैदेही शोकं वर्धयते मम।&lt;br&gt;&#xA;दृश्यमानो वसन्तश्च स्वेदसंसर्गदूषकः ॥ 4.1.34 ॥&lt;br&gt;&#xA;मां ह्यद्य मृगशावाक्षी चिन्ताशोकबलात्कृतम्।&lt;br&gt;&#xA;सन्तापयति सौमित्रे क्रूरश्चैत्रो वनानिलः ॥ 4.1.35 ॥&lt;br&gt;&#xA;अमी मयूराः शोभन्ते प्रनृत्यन्तस्ततस्ततः।&lt;br&gt;&#xA;स्वैः पक्षैः पवनोद्धूतैर्गवाक्षैः स्फाटिकैरिव ॥ 4.1.36 ॥&lt;br&gt;&#xA;शिखिनीभिः परिवृतास्त एते मदमूर्च्छिताः।&lt;br&gt;&#xA;मन्मथाभिपरीतस्य मम मन्मथवर्धनाः ॥ 4.1.37 ॥&lt;br&gt;&#xA;पश्य लक्ष्मण नृत्यन्तं मयूरमुपनृत्यति।&lt;br&gt;&#xA;शिखिनी मन्मथार्तैषा भर्तारं गिरिसानुषु ॥ 4.1.38 ॥&lt;br&gt;&#xA;तामेव मनसा रामां मयूरोप्युपधावति।&lt;br&gt;&#xA;वितत्य रुचिरौ पक्षौ रुतैरुपहसन्निव ॥ 4.1.39 ॥&lt;br&gt;&#xA;मयूरस्य वने नूनं रक्षसा न हृता प्रिया।&lt;br&gt;&#xA;तस्मान्नृत्यति रम्येषु वनेषु सह कान्तया ॥ 4.1.40 ॥&lt;br&gt;&#xA;मम त्वयं विना वासः पुष्पमासे सुदुस्सहः ॥ 4.1.41 ॥&lt;br&gt;&#xA;पश्य लक्ष्मण संरागं तिर्यग्योनिगतेष्वपि।&lt;br&gt;&#xA;यदेषा शिखिनी कामाद्भर्तारं रमतेऽन्तिके ॥ 4.1.42 ॥&lt;br&gt;&#xA;मामाप्येवं विशालाक्षी जानकी जातसम्भ्रमा।&lt;br&gt;&#xA;मदनेनाभिवर्तेत यदि नापहृता भवेत् ॥ 4.1.43 ॥&lt;br&gt;&#xA;पश्य लक्ष्मण पुष्पाणि निष्फलानि भवन्ति मे।&lt;br&gt;&#xA;पुष्पभारसमृद्धानां वनानां शिशिरात्यये ॥ 4.1.44 ॥&lt;br&gt;&#xA;रुचिराण्यपि पुष्पाणि पादपानामतिश्रिया।&lt;br&gt;&#xA;निष्फलानि महीं यान्ति समं मधुकरोत्करैः ॥ 4.1.45 ॥&lt;br&gt;&#xA;वदन्ति रावं मुदिताः शकुनाः सङ्घशः कलम्।&lt;br&gt;&#xA;आह्वयन्त इवान्योन्यं कामोन्मादकरा मम ॥ 4.1.46 ॥&lt;br&gt;&#xA;वसन्तो यदि तत्रापि यत्र मे वसति प्रिया।&lt;br&gt;&#xA;नूनं परवशा सीता साऽपि शोचत्यहं यथा ॥ 4.1.47 ॥&lt;br&gt;&#xA;नूनं न तु वसन्तोऽयं देशं स्पृशति यत्र सा।&lt;br&gt;&#xA;कथं ह्यसितपद्माक्षी वर्तयेत्सा मया विना ॥ 4.1.48 ॥&lt;br&gt;&#xA;अथवा वर्तते तत्र वसन्तो यत्र मे प्रिया।&lt;br&gt;&#xA;किं करिष्यति सुश्रोणी सा तु निर्भर्त्सिता परैः ॥ 4.1.49 ॥&lt;br&gt;&#xA;श्यामा पद्मपलाशाक्षी मदुपूर्वाभिभाषिणी।&lt;br&gt;&#xA;नूनं वसन्तमासाद्य परित्यक्ष्यति जीवितम् ॥ 4.1.50 ॥&lt;br&gt;&#xA;दृढं हि हृदये बुद्धिर्मम सम्प्रति वर्तते।&lt;br&gt;&#xA;नालं वर्तयितुं सीता साध्वी मद्विरहं गता ॥ 4.1.51 ॥&lt;br&gt;&#xA;मयि भावस्तु वैदेह्यास्तत्त्वतो विनिवेशितः।&lt;br&gt;&#xA;ममापि भावः सीतायां सर्वथा विनिवेशितः ॥ 4.1.52 ॥&lt;br&gt;&#xA;एष पुष्पवहो वायुः सुखस्पर्शो हिमावहः।&lt;br&gt;&#xA;तां विचिन्तयतः कान्तां पावकप्रतिमो मम ॥ 4.1.53 ॥&lt;br&gt;&#xA;सदा सुखमहं मन्ये यं पुरा सह सीतया।&lt;br&gt;&#xA;मारुतः स विना सीतां शोकं वर्धयते मम ॥ 4.1.54 ॥&lt;br&gt;&#xA;तां विना स विहङ्गो यः पक्षी प्रणदितस्तदा।&lt;br&gt;&#xA;वायसः पादपगतः प्रहृष्टभिनर्दति ॥ 4.1.55 ॥&lt;br&gt;&#xA;एष वै तत्र वैहेह्या विहगः प्रतिहारकः।&lt;br&gt;&#xA;पक्षी मां तु विशालाक्ष्याः समीपमुपनेष्यति ॥ 4.1.56 ॥&lt;br&gt;&#xA;पश्य लक्ष्मण सन्नादं वने मदविवर्धनम्।&lt;br&gt;&#xA;पुष्पिताग्रेषु वृक्षेषु द्विजानामुपकूजताम् ॥ 4.1.57 ॥&lt;br&gt;&#xA;विक्षिप्तां पवनेनैतामसौ तिलकमञ्जरीम्।&lt;br&gt;&#xA;षट्पदः सहसाभ्येति मदोद्धूतामिव प्रियाम् ॥ 4.1.58 ॥&lt;br&gt;&#xA;कामिनामयमत्यन्तमशोकः शोकवर्धनः।&lt;br&gt;&#xA;स्तबकैः पवनोत्क्षिप्तैस्तर्जयन्निव मां स्थितः ॥ 4.1.59 ॥&lt;br&gt;&#xA;अमी लक्ष्मण दृश्यन्ते चूताः कुसुमशालिनः।&lt;br&gt;&#xA;विभ्रमोत्सिक्तमनसः साङ्गरागा नरा इव ॥ 4.1.60 ॥&lt;br&gt;&#xA;सौमित्रे पश्य पम्पायाश्चित्रासु वनराजिषु।&lt;br&gt;&#xA;किन्नरा नरशार्दूल विचरन्ति ततस्ततः ॥ 4.1.61 ॥&lt;br&gt;&#xA;इमानि शुभगन्धीनि पश्य लक्ष्मण सर्वशः।&lt;br&gt;&#xA;नलिनानि प्रकाशन्ते जले तरुणसूर्यवत् ॥ 4.1.62 ॥&lt;br&gt;&#xA;एषा प्रसन्नसलिला पद्मनीलोत्पलायुता।&lt;br&gt;&#xA;हंसकारण्डवाकीर्णा पम्पा सौगन्धिकायुता ॥ 4.1.63 ॥&lt;br&gt;&#xA;जले तरुणसूर्याभैः षट्पदाहतकेसरैः।&lt;br&gt;&#xA;पङ्कजैः शोभते पम्पा समन्तादभिसंवृता ॥ 4.1.64 ॥&lt;br&gt;&#xA;चक्रवाकयुता नित्यं चित्रप्रस्थवनान्तरा।&lt;br&gt;&#xA;मातङ्गमृगयूथैश्च शोभते सलिलार्थिभिः ॥ 4.1.65 ॥&lt;br&gt;&#xA;पवनाहितवेगाभिरूर्मिभिर्विमलेऽम्भसि।&lt;br&gt;&#xA;पङ्कजानि विराजन्ते ताड्यमानानि लक्ष्मण ॥ 4.1.66 ॥&lt;br&gt;&#xA;पद्मपत्त्रविशालाक्षीं सततं पङ्कजप्रियाम्।&lt;br&gt;&#xA;अपश्यतो मे वैदेहीं जीवितं नाभिरोचते ॥ 4.1.67 ॥&lt;br&gt;&#xA;अहो कामस्य वामत्वं यो गतामपि दुर्लभाम्।&lt;br&gt;&#xA;स्मारयिष्यति कल्याणीं कल्याणतरवादिनीम् ॥ 4.1.68 ॥&lt;br&gt;&#xA;शक्यो धारयितुं कामो भवेदद्यागतो मया।&lt;br&gt;&#xA;यदि भूयो वसन्तो मां न हन्यात् पुष्पितद्रुमः ॥ 4.1.69 ॥&lt;br&gt;&#xA;यानि स्म रमणीयानि तया सह भवन्ति मे।&lt;br&gt;&#xA;तान्येवाऽरमणीयानि जायन्ते मे तया विना ॥ 4.1.70 ॥&lt;br&gt;&#xA;पद्मकोशपलाशानि दृष्ट्वा दृष्टिर्हि मन्यते।&lt;br&gt;&#xA;सीताया नेत्रकोशाभ्यां सदृशानीति लक्ष्मण ॥ 4.1.71 ॥&lt;br&gt;&#xA;पद्मकेसरसंसृष्टो वृक्षान्तरविनिस्सृतः।&lt;br&gt;&#xA;निःश्वास इव सीताया वाति वायुर्मनोहरः ॥ 4.1.72 ॥&lt;br&gt;&#xA;सौमित्रे पश्य पम्पाया दक्षिणे गिरिसानुनि।&lt;br&gt;&#xA;पुष्पितां कर्णिकारस्य यष्टिं परमशोभनाम् ॥ 4.1.73 ॥&lt;br&gt;&#xA;अधिकं शैलराजोऽयं धातुभिः सुविभूषितः।&lt;br&gt;&#xA;विचित्रं सृजते रेणुं वायुवेगविघट्टितम् ॥ 4.1.74 ॥&lt;br&gt;&#xA;गिरिप्रस्थास्तु सौमित्रे सर्वतः सम्प्रपुष्पितैः।&lt;br&gt;&#xA;निष्पत्त्रैः सर्वतो रम्यैः प्रदीप्ता इव किंशुकैः ॥ 4.1.75 ॥&lt;br&gt;&#xA;पम्पातीररुहाश्चेमे संसक्ता मधुगन्दिनः।&lt;br&gt;&#xA;मालतीमल्लिकाषण्डाः करवीराश्च पुष्पिताः ॥ 4.1.76 ॥&lt;br&gt;&#xA;केतक्यः सिन्धुवाराश्च वासन्त्यश्च सुपुष्पिताः।&lt;br&gt;&#xA;माधव्यो गन्धपूर्णाश्च कुन्दगुल्माश्च सर्वशः ॥ 4.1.77 ॥&lt;br&gt;&#xA;चिरिबिल्वा मधूकाश्च वञ्जुला वकुलास्तथा।&lt;br&gt;&#xA;चम्पकास्तिलकाश्चैव नागवृक्षाः सुपुष्पिताः ॥ 4.1.78 ॥&lt;br&gt;&#xA;नीपाश्च वरणाश्चैव खर्जूराश्च सुपुष्पिताः।&lt;br&gt;&#xA;पद्मकाश्चोपशोभन्ते नीलाशोकाश्च पुष्पिताः ॥ 4.1.79 ॥&lt;br&gt;&#xA;लोध्राश्च गिरिपृष्ठेषु सिंहकेसरपिञ्जराः।&lt;br&gt;&#xA;अङ्कोलाश्च कुरण्टाश्च पूर्णकाः पारिभद्रकाः ॥ 4.1.80 ॥&lt;br&gt;&#xA;चूताः पाटलयश्चैव कोविदाराश्च पुष्पिताः।&lt;br&gt;&#xA;मुचुलिन्दार्जुनाश्चैव दृश्यन्ते गिरिसानुषु ॥ 4.1.81 ॥&lt;br&gt;&#xA;शाल्मल्यः किंशुकाश्चैव रक्ताः कुरवकास्तथा।&lt;br&gt;&#xA;तिनिशा नक्तमालाश्च चन्दनाः स्पन्दनास्तथा ॥ 4.1.82 ॥&lt;br&gt;&#xA;पुष्पितान् पुष्पिताग्राभिर्लताभिः परिवेष्टितान्।&lt;br&gt;&#xA;द्रुमान् पश्येह सौमित्रे पम्पाया रुचिरान् बहून् ॥ 4.1.83 ॥&lt;br&gt;&#xA;वातविक्षिप्तविटपान् यथासन्नान् द्रुमानिमान्।&lt;br&gt;&#xA;लताः समनुवर्तन्ते मत्ता इव वरस्त्रियः ॥ 4.1.84 ॥&lt;br&gt;&#xA;पादपात्पादपं गच्छन् शैलाच्छैलं वनाद्वनम्।&lt;br&gt;&#xA;वाति नैकरसास्वादः सम्मोदित इवानिलः ॥ 4.1.85 ॥&lt;br&gt;&#xA;केचित्पर्याप्तकुसुमाः पादपा मधुगन्धिनः।&lt;br&gt;&#xA;केचिन्मुकुलसंवीताः श्यामवर्णा इवाबभुः ॥ 4.1.86 ॥&lt;br&gt;&#xA;इदं मृष्टमिदं स्वादु प्रफुल्लमिदमित्यपि।&lt;br&gt;&#xA;रागमत्तो मधुकरः कुसुमेष्ववलीयते ॥ 4.1.87 ॥&lt;br&gt;&#xA;निलीय पुनरुत्पत्य सहसान्यत्र गच्छति।&lt;br&gt;&#xA;मधुलुब्धो मधुकरः पम्पातीरद्रुमेष्वसौ ॥ 4.1.88 ॥&lt;br&gt;&#xA;इयं कुसुमसङ्घातैरुपस्तीर्णा सुखाकृता।&lt;br&gt;&#xA;स्वयं निपतितैर्भूमिः शयनप्रस्तरैरिव ॥ 4.1.89 ॥&lt;br&gt;&#xA;विविधा विविधैः पुष्पैस्तैरेव नगसानुषु।&lt;br&gt;&#xA;विकीर्णैः पीतरक्ता हि सौमित्रे प्रस्तराः कृताः ॥ 4.1.90 ॥&lt;br&gt;&#xA;हिमान्ते पश्य सौमित्रे वृक्षाणां पुष्पसम्भवम् ॥ 4.1.91 ॥&lt;br&gt;&#xA;आह्वयन्त इवान्योन्यं नगाः षट्पदनादिताः।&lt;br&gt;&#xA;कुसुमोत्तंसविटपाः शोभन्ते बहु लक्ष्मण ॥ 4.1.92 ॥&lt;br&gt;&#xA;एष कारण्डवः पक्षी विगाह्य सलिलं शुभम्।&lt;br&gt;&#xA;रमते कान्तया सार्धं काममुद्दीपयन् मम ॥ 4.1.93 ॥&lt;br&gt;&#xA;मन्दाकिन्यास्तु यदिदं रूपमेवं मनोहरम्।&lt;br&gt;&#xA;स्थाने जगति विख्याता गुणास्तस्या मनोरमाः ॥ 4.1.94 ॥&lt;br&gt;&#xA;यदि दृश्येत सा साध्वी यदि चेह वसेमहि।&lt;br&gt;&#xA;स्पृहयेयं न शक्राय नायोध्यायै रघूत्तम ॥ 4.1.95 ॥&lt;br&gt;&#xA;न ह्येवं रमणीयेषु शाद्वलेषु तया सह।&lt;br&gt;&#xA;रमतो मे भवेच्चिन्ता न स्पृहाऽन्येषु वा भवेत् ॥ 4.1.96 ॥&lt;br&gt;&#xA;अमी हि विविधैः पुष्पैस्तरवो रुचिरच्छदाः।&lt;br&gt;&#xA;काननेऽस्मिन् विना कान्तां चित्तमुन्मादयन्ति मे ॥ 4.1.97 ॥&lt;br&gt;&#xA;चक्रवाकानुचरितां कारण्डवनिषेविताम्।&lt;br&gt;&#xA;प्लवैः क्रौञ्चैश्च सम्पूर्णां वराहमृगसेविताम् ॥ 4.1.98 ॥&lt;br&gt;&#xA;अधिकं शोभते पम्पा विकूजद्भिर्विहङ्गमैः ॥ 4.1.99 ॥&lt;br&gt;&#xA;दीपयन्तीव मे कामं विविधा मुदिता द्विजाः।&lt;br&gt;&#xA;श्यामां चन्द्रमुखीं स्मृत्वा प्रियां पद्मनिभेक्षणाम् ॥ 4.1.100 ॥&lt;br&gt;&#xA;पश्य सानुषु चित्रेषु मृगीभिः सहितान् मृगान्।&lt;br&gt;&#xA;मां पुनर्मृगशावाक्ष्या वैदेह्या विरहीकृतम् ॥ 4.1.101 ॥&lt;br&gt;&#xA;व्यथयन्तीव मे चित्तं सञ्चरन्तस्ततस्ततः।&lt;br&gt;&#xA;अस्मिन् सानुनि रम्ये हि मत्तद्विजगणायुते ॥ 4.1.102 ॥&lt;br&gt;&#xA;पश्येयं यदि तां कान्तां ततः स्वस्ति भवेन्मम ॥ 4.1.103 ॥&lt;br&gt;&#xA;जीवेयं खलु सौमित्रे मया सह सुमध्यमा।&lt;br&gt;&#xA;सेवते यदि वैदेही पम्पायाः पवनं सुखम् ॥ 4.1.104 ॥&lt;br&gt;&#xA;पद्मसौगन्धिकवहं शिवं शोकविनाशनम्।&lt;br&gt;&#xA;धन्या लक्ष्मण सेवन्ते पम्पोपवनमारुतम् ॥ 4.1.105 ॥&lt;br&gt;&#xA;श्यामा पद्मपलाशाक्षी प्रिया विरहिता मया।&lt;br&gt;&#xA;कथं धारयति प्राणान् विवशा जनकात्मजा ॥ 4.1.106 ॥&lt;br&gt;&#xA;किन्नु वक्ष्यामि राजानं धर्मज्ञं सत्यवादिनम्।&lt;br&gt;&#xA;सीताया जनकं पृष्टः कुशलं जनसंसदि ॥ 4.1.107 ॥&lt;br&gt;&#xA;या मामनुगता मन्दं पित्रा प्रव्राजितं वनम्।&lt;br&gt;&#xA;सीता सत्पथमास्थाय क्वनु सा वर्तते प्रिया ॥ 4.1.108 ॥&lt;br&gt;&#xA;तया विहीनः कृपणः कथं लक्ष्मण धारये।&lt;br&gt;&#xA;या मामनुगता राज्याद्भ्रष्टं विगतचेतसम् ॥ 4.1.109 ॥&lt;br&gt;&#xA;तच्चार्वञ्चितपक्ष्माक्षं सुगन्धि शुभमव्रणम्।&lt;br&gt;&#xA;अपश्यतो मुखं तस्याः सीदतीव मनो मम ॥ 4.1.110 ॥&lt;br&gt;&#xA;स्मितहास्यान्तरयुतं गुणवन्मधुरं हितम्।&lt;br&gt;&#xA;वैदेह्या वाक्यमतुलं कदा श्रोष्यामि लक्ष्मण ॥ 4.1.111 ॥&lt;br&gt;&#xA;प्राप्य दुःखं वने श्यामा सा मां मन्मथकर्शितम्।&lt;br&gt;&#xA;नष्टदुःखेव हृष्टेव साध्वी साध्वभ्यभाषत ॥ 4.1.112 ॥&lt;br&gt;&#xA;किन्नु वक्ष्यामि कौसल्यामयोध्यायां नृपात्मज।&lt;br&gt;&#xA;क्व सा स्नुषेति पृच्छन्तीं कथं चातिमनस्विनीम् ॥ 4.1.113 ॥&lt;br&gt;&#xA;गच्छ लक्ष्मण पश्य त्वं भरतं भ्रातृवत्सलम्।&lt;br&gt;&#xA;नह्यहं जीवितुं शक्तस्तामृते जनकात्मजाम् ॥ 4.1.114 ॥&lt;br&gt;&#xA;इति रामं महात्मानं विलपन्तमनाथवत्।&lt;br&gt;&#xA;उवाच लक्ष्मणो भ्राता वचनं युक्तमव्ययम् ॥ 4.1.115 ॥&lt;br&gt;&#xA;संस्तम्भ राम भद्रं ते मा शुचः पुरुषोत्तम।&lt;br&gt;&#xA;नेदृशानां मतिर्मन्दा भवत्यकलुषात्मनाम् ॥ 4.1.116 ॥&lt;br&gt;&#xA;स्मृत्वा वियोगजं दुःखं त्यज स्नेहं प्रिये जने।&lt;br&gt;&#xA;अतिस्नेहपरिष्वङ्गाद्वर्तिरार्द्रापि दह्यते ॥ 4.1.117 ॥&lt;br&gt;&#xA;यदि गच्छति पातालं ततो ह्यधिकमेव वा।&lt;br&gt;&#xA;सर्वथा रावणस्तावन्न भविष्यति राघव ॥ 4.1.118 ॥&lt;br&gt;&#xA;प्रवृत्तिर्लभ्यतां तावत्तस्य पापस्य रक्षसः।&lt;br&gt;&#xA;ततो हास्यति वा सीतां निधनं वा गमिष्यति ॥ 4.1.119 ॥&lt;br&gt;&#xA;यदि यात्यदितेर्गर्भं रावणः सह सीतया।&lt;br&gt;&#xA;तत्राप्येनं हनिष्यामि न चेद्धास्यति मैथिलीम् ॥ 4.1.120 ॥&lt;br&gt;&#xA;स्वास्थ्यं भद्रं भजस्वार्य त्यज्यतां कृपणा मतिः।&lt;br&gt;&#xA;अर्थो हि नष्टकार्यार्थैर्नायत्नेनाधिगम्यते ॥ 4.1.121 ॥&lt;br&gt;&#xA;उत्साहो बलवानार्य नास्त्युत्साहात्परं बलम्।&lt;br&gt;&#xA;सोत्साहस्यास्ति लोकेऽस्मिन् न किञ्चिदपि दुर्लभम् ॥ 4.1.122 ॥&lt;br&gt;&#xA;उत्साहवन्तः पुरुषा नावसीदन्ति कर्मसु।&lt;br&gt;&#xA;उत्साहमात्रमाश्रित्य सीतां प्रति लभेमहि ॥ 4.1.123 ॥&lt;br&gt;&#xA;त्यज्यतां कामवृत्तत्वं शोकं सन्न्यस्य पृष्ठतः।&lt;br&gt;&#xA;महात्मानं कृतात्मानमात्मानं नावबुद्ध्यसे ॥ 4.1.124 ॥&lt;br&gt;&#xA;एवं सम्बोधितस्तत्र शोकोपहतचेतनः।&lt;br&gt;&#xA;न्यस्य शोकं च मोहं च ततो धैर्यमुपागमत् ॥ 4.1.125 ॥&lt;br&gt;&#xA;सोऽभ्यतिक्रामदव्यग्रस्तामचिन्त्यपराक्रमः।&lt;br&gt;&#xA;रामः पम्पां सुरुचिरां रम्यपारिप्लवद्रुमाम् ॥ 4.1.126 ॥&lt;br&gt;&#xA;निरीक्षमाणः सहसा महात्मा सर्वं वनं निर्झरकन्दरांश्च।&lt;br&gt;&#xA;उद्विग्नचेताः सह लक्ष्मणेन विचार्य दुःखोपहतः प्रतस्थे ॥ 4.1.127 ॥&lt;br&gt;&#xA;तं मत्तमातङ्गविलासगामी गच्छन्तमव्यग्रमना महात्मा।&lt;br&gt;&#xA;स लक्ष्मणो राघवमप्रमत्तो ररक्ष धर्मेण बलेन चैव ॥ 4.1.128 ॥&lt;br&gt;&#xA;तावृश्यमूकस्य समीपचारी चरन् ददर्शाद्भुतदर्शनीयौ।&lt;br&gt;&#xA;शाखामृगाणामधिपस्तरस्वी वितत्रसे नैव चिचेष्ट किञ्चित् ॥ 4.1.129 ॥&lt;br&gt;&#xA;स तौ महात्मा गजमन्दगामी शाखामृगस्तत्र चिरं चरन्तौ।&lt;br&gt;&#xA;दृष्ट्वा विषादं परमं जगाम चिन्तापरीतो भयभारमग्नः ॥ 4.1.130 ॥&lt;br&gt;&#xA;तमाश्रमं पुण्यसुखं शरण्यं सदैव शाखामृगसेवितान्तम्।&lt;br&gt;&#xA;त्रस्ताश्च दृष्ट्वा हरयोभिजग्मुर्महौजसौ राघवलक्ष्मणौ तौ ॥ 4.1.131 ॥&lt;/p&gt;</description>
    </item>
    <item>
      <title>००२ भिक्षुरूपेण हनुमदागमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/002_bhixurUpeNa_hanumadAgamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/002_bhixurUpeNa_hanumadAgamanam/</guid>
      <description>&lt;p&gt;तौ तु दृष्ट्वा महात्मानौ भ्रातरौ रामलक्ष्मणौ।&lt;br&gt;&#xA;वरायुधधरौ वीरौ सुग्रीवः शङ्कितोऽभवत् ॥ 4.2.1 ॥&lt;br&gt;&#xA;उद्विग्नहृदयः सर्वा दिशः समवलोकयन्।&lt;br&gt;&#xA;न व्यतिष्ठत कस्मिंश्चिद्देशे वानरपुङ्गवः ॥ 4.2.2 ॥&lt;br&gt;&#xA;नैव चक्रे मनः स्थाने वीक्षमाणो महाबलौ।&lt;br&gt;&#xA;कपेः परमभीतस्य चित्तं व्यवससाद ह ॥ 4.2.3 ॥&lt;br&gt;&#xA;चिन्तयित्वा स धर्मात्मा विमृश्य गुरुलाघवम्।&lt;br&gt;&#xA;सुग्रीवः परमोद्विग्नः सर्वैरनुचरैः सह ॥ 4.2.4 ॥&lt;br&gt;&#xA;ततः स सचिवेभ्यस्तु सुग्रीवः प्लवगाधिपः।&lt;br&gt;&#xA;शशंस परमोद्विग्नः पश्यंस्तौ रामलक्ष्मणौ ॥ 4.2.5 ॥&lt;br&gt;&#xA;एतौ वनमिदं दुर्गं वालिप्रणिहितौ ध्रुवम्।&lt;br&gt;&#xA;छद्भना चीरवसनौ प्रचरन्ताविहागतौ ॥ 4.2.6 ॥&lt;br&gt;&#xA;ततः सुग्रीवसचिवा दृष्ट्वा परमधन्विनौ।&lt;br&gt;&#xA;जग्मुर्गिरितटात्तस्मादन्यच्छिखरमुत्तमम् ॥ 4.2.7 ॥&lt;br&gt;&#xA;ते क्षिप्रमधिगम्याथ यूथपा यूथपर्षभम्।&lt;br&gt;&#xA;हरयो वानरश्रेष्ठं परिवार्योपतस्थिरे ॥ 4.2.8 ॥&lt;br&gt;&#xA;एकमेकायनगताः प्लवमाना गिरेर्गिरिम्।&lt;br&gt;&#xA;प्रकम्पयन्तो वेगेन गिरीणां शिखराण्यपि ॥ 4.2.9 ॥&lt;br&gt;&#xA;ततः शाखामृगाः सर्वे प्लवमाना महाबलाः।&lt;br&gt;&#xA;बभञ्जुश्च नगांस्तत्र पुष्पितान् दुर्गसंश्रितान् ॥ 4.2.10 ॥&lt;br&gt;&#xA;आप्लवन्तो हरिवराः सर्वतस्तं महागिरिम्।&lt;br&gt;&#xA;मृगमार्जारशार्दूलांस्त्रासयन्तो ययुस्तदा ॥ 4.2.11 ॥&lt;br&gt;&#xA;ततः सुग्रीवसचिवाः पर्वतेन्द्रं समाश्रिताः।&lt;br&gt;&#xA;सङ्गम्य कपिमुख्येन सर्वे प्राञ्जलयः स्थिताः ॥ 4.2.12 ॥&lt;br&gt;&#xA;ततस्तं भयसंविग्नं वालिकिल्बिषशङ्कितम्।&lt;br&gt;&#xA;उवाच हनुमान् वाक्यं सुग्रीवं वाक्यकोविदः ॥ 4.2.13 ॥&lt;br&gt;&#xA;सम्भ्रमस्त्यज्यतामेष सर्वैर्वालिकृते महान्।&lt;br&gt;&#xA;मलयोऽयं गिरिवरो भयं नेहास्ति वालिनः ॥ 4.2.14 ॥&lt;br&gt;&#xA;यस्मादुद्विग्नचेतास्त्वं प्रद्रुतो हरिपुङ्गव।&lt;br&gt;&#xA;तं क्रूरदर्शनं क्रूरं नेह पश्यामि वालिनम् ॥ 4.2.15 ॥&lt;br&gt;&#xA;यस्मात्तव भयं सौम्य पूर्वजात् पापकर्मणः।&lt;br&gt;&#xA;स नेह वाली दुष्टात्मा न ते पश्याम्यहं भयम् ॥ 4.2.16 ॥&lt;br&gt;&#xA;अहो शाखामृगत्वं ते व्यक्तमेव प्लवङ्गम।&lt;br&gt;&#xA;लघुचित्ततयात्मानं न स्थापयसि यो मतौ ॥ 4.2.17 ॥&lt;br&gt;&#xA;बुद्धिविज्ञानसम्पन्न इङ्गितैः सर्वमाचर।&lt;br&gt;&#xA;न ह्यबुद्धिं गतो राजा सर्वभूतानि शास्ति हि ॥ 4.2.18 ॥&lt;br&gt;&#xA;सुग्रीवस्तु शुभं वाक्यं श्रुत्वा सर्वं हनूमतः।&lt;br&gt;&#xA;ततः शुभतरं वाक्यं हनूमन्तमुवाच ह ॥ 4.2.19 ॥&lt;br&gt;&#xA;दीर्घबाहू विशालाक्षौ शरचापासिधारिणौ।&lt;br&gt;&#xA;कस्य न स्याद्भयं दृष्ट्वा ह्येतौ सुरसुतोपमौ ॥ 4.2.20 ॥&lt;br&gt;&#xA;वालिप्रणिहितावेतौ शङ्केऽहं पुरुषोत्तमौ।&lt;br&gt;&#xA;राजानो बहुमित्राश्च विश्वासो नात्र हि क्षमः ॥ 4.2.21 ॥&lt;br&gt;&#xA;अरयश्च मनुष्येण विज्ञेयाश्छन्नचारिणः।&lt;br&gt;&#xA;विश्वस्तानामविश्वस्ता रन्ध्रेषु प्रहरन्ति हि ॥ 4.2.22 ॥&lt;br&gt;&#xA;कृत्येषु वाली मेधावी राजानो बहुदर्शनाः।&lt;br&gt;&#xA;भवन्ति परहन्तारस्ते ज्ञेयाः प्राकृतैर्नरैः ॥ 4.2.23 ॥&lt;br&gt;&#xA;तौ त्वया प्राकृतेनैव गत्वा ज्ञेयौ प्लवङ्गम।&lt;br&gt;&#xA;इङ्गितानां प्रकरैश्च रूपव्याभाषणेन च ॥ 4.2.24 ॥&lt;br&gt;&#xA;लक्षयस्व तयोर्भावं प्रहृष्टमनसौ यदि।&lt;br&gt;&#xA;विश्वासयन् प्रशंसाभिरिङ्गितैश्च पुनःपुनः ॥ 4.2.25 ॥&lt;br&gt;&#xA;ममैवाभिमुखं स्थित्वा पृच्छ त्वं हरिपुङ्गव।&lt;br&gt;&#xA;प्रयोजनं प्रवेशस्य वनस्यास्य धनुर्धरौ ॥ 4.2.26 ॥&lt;br&gt;&#xA;शुद्धात्मानौ यदि त्वेतौ जानीहि त्वं प्लवङ्गम।&lt;br&gt;&#xA;व्याभाषितैर्वा विज्ञेया स्याद्दुष्टादुष्टता तयोः ॥ 4.2.27 ॥&lt;br&gt;&#xA;इत्येवं कपिराजेन सन्दिष्टो मारुतात्मजः।&lt;br&gt;&#xA;चकार गमने बुद्धिं यत्र तौ रामलक्ष्मणौ ॥ 4.2.28 ॥&lt;br&gt;&#xA;तथेति सम्पूज्य वचस्तु तस्य तत्कपेः सुभीमस्य दुरासदस्य च।&lt;br&gt;&#xA;महानुभावो हनुमान्ययौ तदा स यत्र रामोऽतिबलश्च लक्ष्मणः ॥ 4.2.29 ॥&lt;/p&gt;</description>
    </item>
    <item>
      <title>००३ हनुमता सुग्रीववृत्तान्तकथनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/003_hanumatA_sugrIvavRttAntakathanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/003_hanumatA_sugrIvavRttAntakathanam/</guid>
      <description>&lt;p&gt;वचो विज्ञाय हनुमान् सुग्रीवस्य महात्मनः।&lt;br&gt;&#xA;पर्वतादृश्यमूकात्तु पुप्लुवे यत्र राघवौ ॥ 4.3.1 ॥&lt;br&gt;&#xA;कपिरूपं परित्यज्य हनुमान् मारुतात्मजः।&lt;br&gt;&#xA;भिक्षुरूपं ततो भेजे शठबुद्धितया कपिः ॥ 4.3.2 ॥&lt;br&gt;&#xA;विनीतवदुपागम्य राघवौ प्रणिपत्य च।&lt;br&gt;&#xA;आबभाषे तदा वीरौ यथावत् प्रशशंस च ॥ 4.3.3 ॥&lt;br&gt;&#xA;सम्पूज्य विधिवद्वीरो हनुमान् मारुतात्मजः।&lt;br&gt;&#xA;उवाच कामतो वाक्यं मृदु सत्यपराक्रमौ ॥ 4.3.4 ॥&lt;br&gt;&#xA;राजर्षिदेवप्रतिमौ तापसौ संशितव्रतौ।&lt;br&gt;&#xA;देशं कथमिमं प्राप्तौ भवन्तौ वरवर्णिनौ ॥ 4.3.5 ॥&lt;br&gt;&#xA;त्रासयन्तौ मृगगणानन्यांश्च वनचारिणः।&lt;br&gt;&#xA;पम्पातीररुहान् वृक्षान् वीक्षमाणौ समन्ततः ॥ 4.3.6 ॥&lt;br&gt;&#xA;इमां नदीं शुभजलां शोभयन्तौ तपस्विनौ।&lt;br&gt;&#xA;धैर्यवन्तौ सुवर्णाभौ कौ युवां चीरवाससौ ॥ 4.3.7 ॥&lt;br&gt;&#xA;निःश्वसन्तौ वरभुजौ पीडयन्ताविमाः प्रजाः।&lt;br&gt;&#xA;सिंहविप्रेक्षितौ वीरौ सिंहातिबलविक्रमौ ॥ 4.3.8 ॥&lt;br&gt;&#xA;शक्रचापनिभे चापे गृहीत्वा शत्रुसूदनौ।&lt;br&gt;&#xA;श्रीमन्तौ रूपसम्पन्नौ वृषभश्रेष्ठविक्रमौ ॥ 4.3.9 ॥&lt;br&gt;&#xA;हस्तिहस्तोपमभुजौ द्युतिमन्तौ नरर्षभौ ॥ 4.3.10 ॥&lt;br&gt;&#xA;प्रभया पर्वतेन्द्रोऽयं युवयोरवभासितः ॥ 4.3.11 ॥&lt;br&gt;&#xA;राज्यार्हावमरप्रख्यौ कथं देशमिहागतौ।&lt;br&gt;&#xA;पद्मपत्त्रेक्षणौ वीरौ जटामण्डलधारिणौ ॥ 4.3.12 ॥&lt;br&gt;&#xA;अन्योन्यसदृशौ वीरौ देवलोकादिवागतौ।&lt;br&gt;&#xA;यदृच्छयेव सम्प्राप्तौ चन्द्रसूर्यौ वसुन्धराम् ॥ 4.3.13 ॥&lt;br&gt;&#xA;विशालवक्षसौ वीरौ मानुषौ देवरूपिणौ।&lt;br&gt;&#xA;सिंहस्कन्धौ महोत्साहौ समदाविव गोवृषौ ॥ 4.3.14 ॥&lt;br&gt;&#xA;आयताश्च सुवृत्ताश्च बाहवः परिघोपमाः।&lt;br&gt;&#xA;सर्वभूषणभूषार्हाः किमर्थं न विभूषिताः ॥ 4.3.15 ॥&lt;br&gt;&#xA;उभौ योग्यावहं मन्ये रक्षितुं पृथिवीमिमाम्।&lt;br&gt;&#xA;ससागरवनां कृत्स्नां विन्ध्यमेरुविभूषिताम् ॥ 4.3.16 ॥&lt;br&gt;&#xA;इमे च धनुषी चित्रे श्लक्ष्णे चित्रानुलेपने।&lt;br&gt;&#xA;प्रकाशेते यथेन्द्रस्य वज्रे हेमविभूषिते ॥ 4.3.17 ॥&lt;br&gt;&#xA;सम्पूर्णा निशितैर्बाणैस्तूणाश्च शुभदर्शनाः।&lt;br&gt;&#xA;जीवितान्तकरैर्घोरैः श्वसद्भिरिव पन्नगैः ॥ 4.3.18 ॥&lt;br&gt;&#xA;महाप्रमाणौ विस्तीर्णौ तप्तहाटकभूषितौ।&lt;br&gt;&#xA;खड्गावैतौ विराजेते निर्मुक्ताविव पन्नागौ ॥ 4.3.19 ॥&lt;br&gt;&#xA;एवं मां परिभाषन्तं कस्माद्वै नाभिभाषथः ॥ 4.3.20 ॥&lt;br&gt;&#xA;सुग्रीवो नाम धर्मात्मा कश्चिद्वानरयूथपः।&lt;br&gt;&#xA;वीरो विनिकृतो भ्रात्रा जगद्भ्रमति दुःखितः ॥ 4.3.21 ॥&lt;br&gt;&#xA;प्राप्तोऽहं प्रेषितस्तेन सुग्रीवेण महात्मना।&lt;br&gt;&#xA;राज्ञा वानरमुख्यानां हनूमान्नाम वानरः ॥ 4.3.22 ॥&lt;br&gt;&#xA;युवाभ्यां सह धर्मात्मा सुग्रीवः सख्यमिच्छति।&lt;br&gt;&#xA;तस्य मां सचिवं वित्तं वानरं पवनात्मजम् ॥ 4.3.23 ॥&lt;br&gt;&#xA;भिक्षुरूपप्रतिच्छन्नं सुग्रीवप्रियकाम्यया।&lt;br&gt;&#xA;ऋश्यमूकादिह प्राप्तं कामगं कामरूपिणम् ॥ 4.3.24 ॥&lt;br&gt;&#xA;एवमुक्त्वा तु हनुमांस्तौ वीरौ रामलक्ष्मणौ।&lt;br&gt;&#xA;वाक्यज्ञौ वाक्यकुशलः पुनर्नोवाच किञ्चन ॥ 4.3.25 ॥&lt;br&gt;&#xA;एतच्छ्रुत्वा वचस्तस्य रामो लक्ष्मणमब्रवीत्।&lt;br&gt;&#xA;प्रहृष्टवदनः श्रीमान् भ्रातरं पार्श्वतः स्थितम् ॥ 4.3.26 ॥&lt;br&gt;&#xA;सचिवोऽयं कपीन्द्रस्य सुग्रीवस्य महात्मनः।&lt;br&gt;&#xA;तमेव काङ्क्षमाणस्य ममान्तिकमुपागतः ॥ 4.3.27 ॥&lt;br&gt;&#xA;तमभ्यभाष सौमित्रे सुग्रीवसचिवं कपिम्।&lt;br&gt;&#xA;वाक्यज्ञं मधुरैर्वाक्यैः स्नेहयुक्तमरिन्दम ॥ 4.3.28 ॥&lt;br&gt;&#xA;नानृग्वेदविनीतस्य नायजुर्वेदधारिणः।&lt;br&gt;&#xA;नासामवेदविदुषः शक्यमेवं प्रभाषितुम् ॥ 4.3.29 ॥&lt;br&gt;&#xA;नूनं व्याकरणं कृत्स्नमनेन बहुधा श्रुतम्।&lt;br&gt;&#xA;बहु व्याहरताऽनेन न किञ्चिदपशब्दितम् ॥ 4.3.30 ॥&lt;br&gt;&#xA;न मुखे नेत्रयोर्वापि ललाटे च भ्रुवोस्तथा।&lt;br&gt;&#xA;अन्येष्वपि च गात्रेषु दोषः संविदितः क्वचित् ॥ 4.3.31 ॥&lt;br&gt;&#xA;अविस्तरमसन्दिग्धमविलम्बितमद्रुतम्।&lt;br&gt;&#xA;उरःस्थं कण्ठगं वाक्यं वर्तते मध्यमे स्वरे ॥ 4.3.32 ॥&lt;br&gt;&#xA;संस्कारक्रमसम्पन्नामद्रुतामविलम्बिताम्।&lt;br&gt;&#xA;उञ्चारययति कल्यार्णीं वाचं हृदयहारिणीम् ॥ 4.3.33 ॥&lt;br&gt;&#xA;अनया चित्रया वाचा त्रिस्थानव्यञ्चनस्थया।&lt;br&gt;&#xA;कस्य नाराध्यते चित्तमुद्यतासेररेरपि ॥ 4.3.34 ॥&lt;br&gt;&#xA;एवंविधो यस्य दूतो न भवेत्पार्थिवस्य तु।&lt;br&gt;&#xA;सिध्यन्ति हि कथं तस्य कार्याणां गतयोऽनघ ॥ 4.3.35 ॥&lt;br&gt;&#xA;एवं गुणगणैर्युक्ता यस्य स्युः कार्यसाधकाः।&lt;br&gt;&#xA;तस्य सिद्ध्यन्ति सर्वार्था दूतवाक्यप्रचोदिताः ॥ 4.3.36 ॥&lt;br&gt;&#xA;एवमुक्तस्तु सौमित्रिः सुग्रीवसचिवं कपिम्।&lt;br&gt;&#xA;अभ्यभाषत वाक्यज्ञो वाक्यज्ञं पवनात्मजम् ॥ 4.3.37 ॥&lt;br&gt;&#xA;विदिता नौ गुणा विद्वन् सुग्रीवस्य महात्मनः।&lt;br&gt;&#xA;तमेवं चावां मार्गावः सुग्रीवं प्लवगेश्वरम् ॥ 4.3.38 ॥&lt;br&gt;&#xA;यथा ब्रवीषि हनुमन् सुग्रीववचनादिह।&lt;br&gt;&#xA;तत्तथा हि करिष्यावो वचनात्तव सत्तम ॥ 4.3.39 ॥&lt;br&gt;&#xA;तत्तस्य वाक्यं निपुणं निशम्य प्रहृष्टरूपः पवनात्मजः कपिः।&lt;br&gt;&#xA;मनः समाधाय जयोपपत्तौ सख्यं तदा कर्तुमियेष ताभ्याम् ॥ 4.3.40 ॥&lt;/p&gt;</description>
    </item>
    <item>
      <title>००४ राम-लक्ष्मणयोः सुग्रीवान्तिके नयनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/004_rAma-laxmaNayoH_sugrIvAntike_nayanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/004_rAma-laxmaNayoH_sugrIvAntike_nayanam/</guid>
      <description>&lt;p&gt;ततः प्रहृष्टो हनुमान् कृत्यवानिति तद्वचः।&lt;br&gt;&#xA;श्रुत्वा मधुरसम्भाषं सुग्रीवं मनसा गतः ॥ 4.4.1 ॥&lt;br&gt;&#xA;भव्यो राज्यागमस्तस्य सुग्रीवस्य महात्मनः।&lt;br&gt;&#xA;यदयं कृत्यवान् प्राप्तः कृत्यं चैतदुपागतम् ॥ 4.4.2 ॥&lt;br&gt;&#xA;ततः परमसंहृष्टो हमुमान् प्लवगर्षभः।&lt;br&gt;&#xA;प्रत्युवाच ततो वाक्यं रामं वाक्यविशारदः ॥ 4.4.3 ॥&lt;br&gt;&#xA;किमर्थं त्वं वनं घोरं पम्पाकाननमण्डितम्।&lt;br&gt;&#xA;आगतः सानुजौ दुर्गं नानाव्यालमृगायुतम् ॥ 4.4.4 ॥&lt;br&gt;&#xA;तस्य तद्वचनं श्रुत्वा लक्ष्मणो रामचोदितः।&lt;br&gt;&#xA;आचचक्षे महात्मानं रामं दशरथात्मजम् ॥ 4.4.5 ॥&lt;br&gt;&#xA;राजा दशरथो नाम द्युतिमान् दर्मवत्सलः।&lt;br&gt;&#xA;चातुर्वर्ण्यं स्वधर्मेण नित्यमेवाभ्यपालयत् ॥ 4.4.6 ॥&lt;br&gt;&#xA;स च सर्वेषु भूतेषु पितामह इवापरः।&lt;br&gt;&#xA;अग्निष्टोमादिभिर्यज्ञैरिष्टवानाप्तदक्षिणैः ॥ 4.4.7 ॥&lt;br&gt;&#xA;तस्यायं पूर्वजः पुत्रो रामो नाम जनैः श्रुतः।&lt;br&gt;&#xA;शरण्यः सर्वभूतानां पितुर्निर्देषपारगः ॥ 4.4.8 ॥&lt;br&gt;&#xA;वीरो दशरथस्यायं पुत्राणां गुणवत्तमः।&lt;br&gt;&#xA;राजलक्षणसम्पन्नः संयुक्तो राजसम्पदा ॥ 4.4.9 ॥&lt;br&gt;&#xA;राज्याद्भ्रष्टो वने वस्तुं मया सार्धमिहागतः।&lt;br&gt;&#xA;भार्यया च महातेजाः सीतयाऽनुगतो वशी ॥ 4.4.10 ॥&lt;br&gt;&#xA;दिनक्षये महातेजाः प्रभयेव दिवाकरः ॥ 4.4.11 ॥&lt;br&gt;&#xA;अहमस्यावरो भ्राता गुणैर्दास्यमुपागतः।&lt;br&gt;&#xA;कृतज्ञस्य बहुज्ञस्य लक्ष्मणो नाम नामतः ॥ 4.4.12 ॥&lt;br&gt;&#xA;सुखार्हस्य महार्हस्य सर्वभूतहितात्मनः।&lt;br&gt;&#xA;ऐश्वर्येण च हीनस्य वनवासाश्रितस्य च ॥ 4.4.13 ॥&lt;br&gt;&#xA;रक्षसाऽपहृता भार्या रहिते कामरूपिणा।&lt;br&gt;&#xA;तञ्च न ज्ञायते रक्षः पत्नी येनास्य सा हृता ॥ 4.4.14 ॥&lt;br&gt;&#xA;दनुर्नाम दितेः पुत्रः शापाद्राक्षसतां गतः।&lt;br&gt;&#xA;आख्यातस्तेन सुग्रीवः समर्थो वानमर्षभः ॥ 4.4.15 ॥&lt;br&gt;&#xA;स ज्ञास्यति महावीर्यस्तव भार्यापहारिणम्।&lt;br&gt;&#xA;एवमुक्त्वा दनुः स्वर्गं भ्राजमानो गतः सुखम् ॥ 4.4.16 ॥&lt;br&gt;&#xA;एतत्ते सर्वमाख्यातं याथातथ्येन पृच्छतः ॥ 4.4.17 ॥&lt;br&gt;&#xA;अहं चैव हि रामश्च सुग्रीवं शरणं गतौ ॥ 4.4.18 ॥&lt;br&gt;&#xA;एष दत्त्वा च वित्तानि प्राप्य चानुत्तमं यशः।&lt;br&gt;&#xA;लोकनाथः पुरा भूत्वा सुग्रीवं नाथमिच्छति ॥ 4.4.19 ॥&lt;br&gt;&#xA;पिता यस्य पुरा ह्यासीच्छरण्यो धर्मवत्सलः।&lt;br&gt;&#xA;तस्य पुत्रः शरण्यश्च सुग्रीवं शरणं गतः ॥ 4.4.20 ॥&lt;br&gt;&#xA;सर्वलोकस्य धर्मात्मा शरण्यः शरणं पुरा।&lt;br&gt;&#xA;गुरुर्मे राघवः सोऽयं सुग्रीवं शरणं गतः ॥ 4.4.21 ॥&lt;br&gt;&#xA;यस्य प्रसादे सततं प्रसीदेयुरिमाः प्रजाः।&lt;br&gt;&#xA;स रामो वानरेन्दस्य प्रसादमभिकाङ्क्षते ॥ 4.4.22 ॥&lt;br&gt;&#xA;येन सर्वगुणोपेताः पृथिव्यां सर्वपार्थिवाः।&lt;br&gt;&#xA;मानिताः सततं राज्ञा सदा दशरथेन वै ॥ 4.4.23 ॥&lt;br&gt;&#xA;तस्यायं पूर्वजः पुत्रस्त्रिषु लोकेषु विश्रुतः।&lt;br&gt;&#xA;सुग्रीवं वानरेन्द्रं तु रामः शरणमागतः ॥ 4.4.24 ॥&lt;br&gt;&#xA;शोकाभिभूते रामे तु शोकार्तं शरणं गते।&lt;br&gt;&#xA;कर्तुमर्हति सुग्रीवः प्रसादं हरियूथपः ॥ 4.4.25 ॥&lt;br&gt;&#xA;एवं ब्रुवाणं सौमित्रिं करुणं साश्रुलोचनम्।&lt;br&gt;&#xA;हनुमान् प्रत्युवाचेदं वाक्यं वाक्यविशारदः ॥ 4.4.26 ॥&lt;br&gt;&#xA;ईदृशा बुद्धिसम्पन्ना जितक्रोधा जितेन्द्रियाः।&lt;br&gt;&#xA;द्रष्टव्या वानरेन्द्रेण दिष्ट्या दर्शनमागताः ॥ 4.4.27 ॥&lt;br&gt;&#xA;स हि राज्यात्परिभ्रष्टः कृतवैरश्च वालिना।&lt;br&gt;&#xA;हृतदारो वने त्यक्तो भ्रात्रा विनिकृतो भृशम् ॥ 4.4.28 ॥&lt;br&gt;&#xA;करिष्यति स साहाय्यं युवयोर्भास्करात्मजः।&lt;br&gt;&#xA;सुग्रीवः सह चास्माभिः सीतायाः परिमार्गणे ॥ 4.4.29 ॥&lt;br&gt;&#xA;इत्येवमुक्त्वा हनुमान् श्लक्ष्णं मधुरया गिरा।&lt;br&gt;&#xA;बभाषे सोऽभिगच्छेम सुग्रीवमिति राघवम् ॥ 4.4.30 ॥&lt;br&gt;&#xA;एवं ब्रुवाणं धर्मात्मा हनुमन्तं स लक्ष्मणः।&lt;br&gt;&#xA;प्रतिपूज्य यथान्यायमिदं प्रोवाच राघवम् ॥ 4.4.31 ॥&lt;br&gt;&#xA;कपिः कथयते हृष्टो यथाऽयं मारुतात्मजः।&lt;br&gt;&#xA;कृत्यवान् सोऽपि सम्प्राप्तः कृतकृत्योऽसि राघव ॥ 4.4.32 ॥&lt;br&gt;&#xA;प्रसन्नमुखवर्णश्च व्यक्तं हृष्टश्च भाषते।&lt;br&gt;&#xA;नानृतं वक्ष्यते वीरो हनुमान् मारुतात्मजः ॥ 4.4.33 ॥&lt;br&gt;&#xA;ततः स तु महाप्राज्ञो हनुमान्मारुतात्मजः।&lt;br&gt;&#xA;जगामादाय तौ वीरौ हरिराजाय राघवौ ॥ 4.4.34 ॥&lt;br&gt;&#xA;भिक्षुरूपं परित्यज्य वानरं रूपमास्थितः।&lt;br&gt;&#xA;पृष्ठमारोप्य तौ वीरौ जगाम कपिकुञ्जरः ॥ 4.4.35 ॥&lt;br&gt;&#xA;स तु विपुलयशाः कपिप्रवीरः पवनसुतः कृतकृत्यवत्प्रहृष्टः।&lt;br&gt;&#xA;गिरिवरमुरुविक्रमः प्रयातः सुशुभमतिः सह रामलक्ष्मणाभ्याम् ॥ 4.4.36 ॥&lt;/p&gt;</description>
    </item>
    <item>
      <title>००५ राम-सुग्रीवसख्यम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/005_rAma-sugrIvasakhyam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/005_rAma-sugrIvasakhyam/</guid>
      <description>&lt;p&gt;ऋश्यमूकात्तु हनुमान् गत्वा तु मलयं गिरिम्।&lt;br&gt;&#xA;आचचक्षे तदा वीरौ कपिराजाय राघवौ ॥ 4.5.1 ॥&lt;br&gt;&#xA;अयं रामो महाप्राज्ञः सम्प्राप्तो दृढविक्रमः।&lt;br&gt;&#xA;लक्ष्मणेन सह भ्रात्रा रामोऽयं सत्यविक्रमः ॥ 4.5.2 ॥&lt;br&gt;&#xA;इक्ष्वाकूणां कुले जातो रामो दशरथात्मजः।&lt;br&gt;&#xA;धर्मे निगदितश्चैव पितुर्निर्देशपारगः ॥ 4.5.3 ॥&lt;br&gt;&#xA;तस्यास्य वसतोऽरण्ये नियतस्य महात्मनः।&lt;br&gt;&#xA;रावणेन हृता भार्या स त्वां शरणमागतः ॥ 4.5.4 ॥&lt;br&gt;&#xA;राजसूयाश्वमेधैश्च वह्निर्येनाभितर्पितः।&lt;br&gt;&#xA;दक्षिणाश्च तथोत्सृष्टा गावः शतसहस्रशः ॥ 4.5.5 ॥&lt;br&gt;&#xA;तपसा सत्यवाक्येन वसुधा येन पालिता।&lt;br&gt;&#xA;स्त्रीहेतोस्तस्य पुत्रोऽयं रामस्त्वां शरणं गतः ॥ 4.5.6 ॥&lt;br&gt;&#xA;भवता सख्यकामौ तौ भ्रातरौ रामलक्ष्मणौ।&lt;br&gt;&#xA;प्रतिगृह्यार्चयस्वैतौ पूजनीयतमावुभौ ॥ 4.5.7 ॥&lt;br&gt;&#xA;श्रुत्वा हनुमतो वाक्यं सुग्रीवो हृष्टमानसः।&lt;br&gt;&#xA;भयं च राघवाद्घोरं प्रजहौ विगतज्वरः ॥ 4.5.8 ॥&lt;br&gt;&#xA;स कृत्वा मानुषं रूपं सुग्रीवः प्लवगर्षभः।&lt;br&gt;&#xA;दर्शनीयतमो भूत्वा प्रीत्या प्रोवाच राघवम् ॥ 4.5.9 ॥&lt;br&gt;&#xA;भवान् धर्मविनीतश्च विक्रान्तः सर्ववत्सलः।&lt;br&gt;&#xA;आख्याता वायुपुत्रेण तत्त्वतो मे भवद्गुणाः ॥ 4.5.10 ॥&lt;br&gt;&#xA;तन्मयैवैष सत्कारो लाभश्चैवोत्तमः प्रभो।&lt;br&gt;&#xA;यत्त्वमिच्छसि सौहार्दं वानरेण मया सह ॥ 4.5.11 ॥&lt;br&gt;&#xA;रोचते यदि वा सख्यं बाहुरेष प्रसारितः।&lt;br&gt;&#xA;गृह्यतां पाणिना पाणिर्मर्यादा बध्यतां ध्रुवा ॥ 4.5.12 ॥&lt;br&gt;&#xA;एतत्तु वचनं श्रुत्वा सुग्रीवेण सुभाषितम्।&lt;br&gt;&#xA;स प्रहृष्टमना हस्तं पीडयामास पाणिना ॥ 4.5.13 ॥&lt;br&gt;&#xA;हृद्यं सौहृदमालम्ब्य पर्यष्वजत पीडितम् ॥ 4.5.14 ॥&lt;br&gt;&#xA;ततो हनूमान् सन्त्यज्य भिक्षुरूपमरिन्दमः।&lt;br&gt;&#xA;काष्ठयोः स्वेन रूपेण जनयामास पावकम् ॥ 4.5.15 ॥&lt;br&gt;&#xA;दीप्यमानं ततो वह्निं पुष्पैरभ्यर्च्य सत्कृतम्।&lt;br&gt;&#xA;तयोर्मध्येऽथ सुप्रीतो निदधे सुसमाहितः ॥ 4.5.16 ॥&lt;br&gt;&#xA;ततोऽग्निं दीप्यमानं तौ चक्रतुश्च प्रदक्षिणम्।&lt;br&gt;&#xA;सुग्रीवो राघवश्चैव वयस्यत्वमुपागतौ ॥ 4.5.17 ॥&lt;br&gt;&#xA;ततः सुप्रीतमनसौ तावुभौ हरिराघवौ।&lt;br&gt;&#xA;अन्योन्यमभिवीक्षन्तौ न तृप्तिमुपजग्मतुः ॥ 4.5.18 ॥&lt;br&gt;&#xA;त्वं वयस्योऽसि मे हृद्यो ह्येकं दुःखं सुखं च नौ।&lt;br&gt;&#xA;सुग्रीवो राघवं वाक्यमित्युवाच प्रहृष्टवत् ॥ 4.5.19 ॥&lt;br&gt;&#xA;ततः स पर्णबहुलां छित्त्वा शाखां सुपुष्पिताम्।&lt;br&gt;&#xA;सालस्यास्तीर्य सुग्रीवो निषसाद सराघवः ॥ 4.5.20 ॥&lt;br&gt;&#xA;लक्ष्मणायाथ संहृष्टो हनुमान् प्लवगर्षभः।&lt;br&gt;&#xA;शाखां चन्दनवृक्षस्य ददौ परमपुष्पिताम् ॥ 4.5.21 ॥&lt;br&gt;&#xA;ततः प्रहृष्टः सुग्रीवः श्लक्ष्णं मधुरया गिरा।&lt;br&gt;&#xA;प्रत्युवाच तदा रामं हर्षव्याकुललोचनः ॥ 4.5.22 ॥&lt;br&gt;&#xA;अहं विनिकृतो राम चरामीह भयार्दितः।&lt;br&gt;&#xA;हृतभार्यो वने त्रस्तो दुर्गमे तदुपाश्रितः ॥ 4.5.23 ॥&lt;br&gt;&#xA;सोऽहं त्रस्तो वने भीतो वसाम्युद्भ्रान्तचेतनः।&lt;br&gt;&#xA;वालिना निकृतो भ्रात्रा कृतवैरश्च राघव ॥ 4.5.24 ॥&lt;br&gt;&#xA;वालिनो मे महाभाग भयार्तस्याभयं कुरु।&lt;br&gt;&#xA;कर्तुमर्हसि काकुत्स्थ भयं मे न भवेद्यथा ॥ 4.5.25 ॥&lt;br&gt;&#xA;एवमुक्तस्तु तेजस्वी धर्मज्ञो धर्मवत्सलः।&lt;br&gt;&#xA;प्रत्यभाषत काकुत्स्थः सुग्रीवं प्रहसन्निव ॥ 4.5.26 ॥&lt;br&gt;&#xA;उपकारफलं मित्रं विदितं मे माहकपे।&lt;br&gt;&#xA;वालिनं तं वधिष्यामि तव भार्यापहारिणम् ॥ 4.5.27 ॥&lt;br&gt;&#xA;अमोघाः सूर्यसङ्काशा ममैते निशिताः शराः।&lt;br&gt;&#xA;तस्मिन् वालिनि दुर्वृत्ते निपतिष्यन्ति वेगिताः ॥ 4.5.28 ॥&lt;br&gt;&#xA;कङ्कपत्त्रप्रतिच्छन्ना महेन्द्राशनिसन्निभाः।&lt;br&gt;&#xA;तीक्ष्णाग्रा ऋजुपर्वाणाः सरोषा भुजगा इव ॥ 4.5.29 ॥&lt;br&gt;&#xA;तमद्य वालिनं पश्य क्रूरैराशीविषोपमैः।&lt;br&gt;&#xA;शरैर्विनिहतं भूमौ विकीर्णमिव पर्वतम् ॥ 4.5.30 ॥&lt;br&gt;&#xA;स तु तद्वचनं श्रुत्वा राघवस्यात्मनो हितम्।&lt;br&gt;&#xA;सुग्रीवः परमप्रीतः सुमहद्वाक्यमब्रवीत् ॥ 4.5.31 ॥&lt;br&gt;&#xA;तव प्रसादेन नृसिंह राघव प्रियां च राज्यं च समाप्नुयामहम्।&lt;br&gt;&#xA;तथा कुरु त्वं नरदेव वैरिणं यथा निहंस्यद्य रिपुं ममाग्रजम् ॥ 4.5.32 ॥&lt;br&gt;&#xA;सीताकपीन्द्रक्षणदाचराणां राजीवहेमज्वलनोपमानि।&lt;br&gt;&#xA;सुग्रीवरामप्रणयप्रसङ्गे वामानि नेत्राणि समं स्फुरन्ति ॥ 4.5.33 ॥&lt;/p&gt;</description>
    </item>
    <item>
      <title>००६ रामेण सीता-आभरणदर्शनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/006_rAmeNa_sItA-AbharaNadarshanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/006_rAmeNa_sItA-AbharaNadarshanam/</guid>
      <description>&lt;p&gt;पुनरेवाब्रवीत् प्रीतो राघवं रघुनन्दनम् ॥ 4.6.1 ॥&lt;br&gt;&#xA;अयमाख्याति मे राम सचिवो मन्त्रिसत्तमः।&lt;br&gt;&#xA;हनुमान् यन्निमित्तं त्वं निर्जनं वनमागतः ॥ 4.6.2 ॥&lt;br&gt;&#xA;लक्ष्मणेन सह भ्रात्रा वसतश्च वने तव।&lt;br&gt;&#xA;रक्षसाऽपहृता भार्या मैथिली जनकात्मजा ॥ 4.6.3 ॥&lt;br&gt;&#xA;त्वया वियुक्ता रुदती लक्ष्मणेन च धीमता।&lt;br&gt;&#xA;अन्तरप्रेप्सुना तेन हत्वा गृध्रं जटायुषम् ॥ 4.6.4 ॥&lt;br&gt;&#xA;भार्यावियोगजं दुःखमचिरात्त्वं विमोक्ष्यसे।&lt;br&gt;&#xA;अहं तामानयिष्यामि नष्टां वेदश्रुतीमिव ॥ 4.6.5 ॥&lt;br&gt;&#xA;रसातले वा वर्तन्तीं वर्तन्तीं वा नभस्तले।&lt;br&gt;&#xA;अहमानीय दास्यामि तव भार्यामरिन्दम ॥ 4.6.6 ॥&lt;br&gt;&#xA;इदं तथ्यं मम वचस्त्वमवेहि च राघव।&lt;br&gt;&#xA;न शक्या सा जरयितुमपि सेन्द्रैः सुरासुरैः ॥ 4.6.7 ॥&lt;br&gt;&#xA;तव भार्या महाबाहो भक्ष्यं विषकृतं यथा ॥ 4.6.8 ॥&lt;br&gt;&#xA;त्यज शोकं महाबाहो तां कान्तमानयामि ते।&lt;br&gt;&#xA;अनुमानात्तु जानामि मैथिली सा न संशयः ॥ 4.6.9 ॥&lt;br&gt;&#xA;क्रोशन्ती राम रामेति लक्ष्मणेति च विस्वरम्।&lt;br&gt;&#xA;स्फुरन्ती रावणस्याङ्के पन्नगेन्द्रवधूर्यथा ॥ 4.6.10 ॥&lt;br&gt;&#xA;आत्मना पञ्चमं मां हि दृष्ट्वा शैलतटे स्थितम्।&lt;br&gt;&#xA;उत्तरीयं तया त्यक्तं शुभान्याभरणानि च ॥ 4.6.11 ॥&lt;br&gt;&#xA;तान्यस्माभिर्गृहीतानि निहितानि च राघव।&lt;br&gt;&#xA;आनयिष्याम्यहं तानि प्रत्यभिज्ञातुमर्हसि ॥ 4.6.12 ॥&lt;br&gt;&#xA;तमब्रवीत्ततो रामः सुग्रीवं प्रियवादिनम्।&lt;br&gt;&#xA;आनयस्व सखे शीघ्रं किमर्थं प्रविलम्बसे ॥ 4.6.13 ॥&lt;br&gt;&#xA;एवमुक्तस्तु सुग्रीवः शैलस्य गहनां गुहाम्।&lt;br&gt;&#xA;प्रविवेश ततः शीघ्रं राघवप्रियकाम्यया ॥ 4.6.14 ॥&lt;br&gt;&#xA;उत्तरीयं गृहीत्वा तु शुभान्याभरणानि च।&lt;br&gt;&#xA;इदं पश्येति रामाय दर्शयामास वानरः ॥ 4.6.15 ॥&lt;br&gt;&#xA;ततो गृहीत्वा तद्वासः शुभान्याभरणानि च।&lt;br&gt;&#xA;अभवद्बाष्पसंरुद्धो नीहारेणेव चन्द्रमाः ॥ 4.6.16 ॥&lt;br&gt;&#xA;सीतास्नेहप्रवृत्तेन स तु बाष्पेण दूषितः।&lt;br&gt;&#xA;हा प्रियेति रुदन् धैर्यमुत्सृज्य न्यपतत् क्षितौ ॥ 4.6.17 ॥&lt;br&gt;&#xA;हृदि कृत्वा तु बहुशस्तमलङ्कारमुत्तमम्।&lt;br&gt;&#xA;निशश्वास भृशं सर्पो बिलस्थ इव रोषितः ॥ 4.6.18 ॥&lt;br&gt;&#xA;अविच्छिन्नाश्रुवेगस्तु सौमित्रिं वीक्ष्य पार्श्वतः।&lt;br&gt;&#xA;परिदेवयितुं दीनं रामः समुपचक्रमे ॥ 4.6.19 ॥&lt;br&gt;&#xA;पश्य लक्ष्मण वैदेह्या सन्त्यक्तं ह्रियमाणया।&lt;br&gt;&#xA;उत्तरीयमिदं भूमै शरीराद्भूषणानि च ॥ 4.6.20 ॥&lt;br&gt;&#xA;शाद्वलिन्यां ध्रुवं भूम्यां सीतया ह्रियमाणया।&lt;br&gt;&#xA;उत्सृष्टं भूषणमिदं तथारूपं हि दृश्यते ॥ 4.6.21 ॥&lt;br&gt;&#xA;नाहं जानामि केयूरे नाहं जानामि कुण्डले।&lt;br&gt;&#xA;नूपुरे त्वभिजानामि नित्यं पादाभिवन्दनात् ॥ 4.6.22 ॥&lt;br&gt;&#xA;ततः स राघवो दीनः सुग्रीवमिदमब्रवीत् ॥ 4.6.23 ॥&lt;br&gt;&#xA;ब्रूहि सुग्रीव कं देशं ह्रियन्ती लक्षिता त्वया।&lt;br&gt;&#xA;रक्षसा रौद्ररूपेण मम प्राणैः प्रिया प्रिया ॥ 4.6.24 ॥&lt;br&gt;&#xA;क्व वा वसति तद्रक्षो महद्व्यसनदं मम।&lt;br&gt;&#xA;यन्निमित्तमहं सर्वान्नाशयिष्यामि राक्षसान् ॥ 4.6.25 ॥&lt;br&gt;&#xA;हरता मैथिलीं येन मां च रोषयता भृशम्।&lt;br&gt;&#xA;आत्मनो जीवितान्ताय मृत्युद्वारमपावृतम् ॥ 4.6.26 ॥&lt;br&gt;&#xA;मम दयिततरा हृता वनान्ताद्रजनिचरेण विमथ्य येन सा।&lt;br&gt;&#xA;कथम मम रिपुं त्वमद्य वै प्लवगपते यमसादनं नयामि ॥ 4.6.27 ॥&lt;/p&gt;</description>
    </item>
    <item>
      <title>००७ राम-सुग्रीवयोः परस्परं साहाय्यप्रतिज्ञा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/007_rAma-sugrIvayoH_parasparaM_sAhAyyapratijnA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/01-sugrIva-sakhyam/007_rAma-sugrIvayoH_parasparaM_sAhAyyapratijnA/</guid>
      <description>&lt;p&gt;एवमुक्तस्तु सुग्रीवो रामेणार्तेन वानरः।&lt;br&gt;&#xA;अब्रवीत् प्राञ्चलिर्वाक्यं सबाष्पं बाष्पगद्गदः ॥ 4.7.1 ॥&lt;br&gt;&#xA;न जाने निलयं तस्य सर्वथा पापरक्षसः।&lt;br&gt;&#xA;सामर्थ्यं विक्रमं वापि दौष्कुलेयस्य वा कुलम् ॥ 4.7.2 ॥&lt;br&gt;&#xA;सत्यं ते प्रतिजानामि त्यज शोकमरिन्दम।&lt;br&gt;&#xA;करिष्यामि तथा यत्नं यथा प्राप्यसि मैथिलीम् ॥ 4.7.3 ॥&lt;br&gt;&#xA;रावणं सगणं हत्वा परितोष्यात्मपौरुषम्।&lt;br&gt;&#xA;तथाऽस्मि कर्ता नचिराद्यथा प्रीतो भविष्यसि ॥ 4.7.4 ॥&lt;br&gt;&#xA;अलं वैक्लव्यमालम्ब्य धैर्यमात्मगतं स्मर।&lt;br&gt;&#xA;त्वद्विधानामसदृशमीदृशं विद्धि लाघवम् ॥ 4.7.5 ॥&lt;br&gt;&#xA;मयापि व्यसनं प्राप्तं भार्याहरणजं महत्।&lt;br&gt;&#xA;न चाहमेवं शोचामि न च धैर्यं परित्यजे ॥ 4.7.6 ॥&lt;br&gt;&#xA;नाहं तामनुशोचामि प्राकृतो वानरोऽपि सन्।&lt;br&gt;&#xA;महात्मा च विनीतश्च किं पुनर्धृतिमान् भवान् ॥ 4.7.7 ॥&lt;br&gt;&#xA;बाष्पमापतितं धैर्यान्निग्रहीतुं त्वमर्हसि।&lt;br&gt;&#xA;मर्यादां सत्त्वयुक्तानां धृतिं नोत्स्रष्टुमर्हसि ॥ 4.7.8 ॥&lt;br&gt;&#xA;व्यसने वार्थकृच्छ्रे वा भये वा जीवितान्तके।&lt;br&gt;&#xA;विमृशन् वै स्वया बुद्ध्या धृतिमान्नावसीदति ॥ 4.7.9 ॥&lt;br&gt;&#xA;बालिशस्तु नरो नित्यं वैक्लव्यं योनुवर्तते।&lt;br&gt;&#xA;स मज्जत्यवशः शोके भाराक्रान्तेव नौर्जले ॥ 4.7.10 ॥&lt;br&gt;&#xA;एषोऽञ्जलिर्मया बद्धः प्रणयात्त्वां प्रसादये।&lt;br&gt;&#xA;पौरुषं श्रय शोकस्य नान्तरं दातुमर्हसि ॥ 4.7.11 ॥&lt;br&gt;&#xA;ये शोकमनुर्तन्ते न तेषां विद्यते सुखम्।&lt;br&gt;&#xA;तेजश्च क्षीयते तेषां न त्वं शोचितुमर्हसि ॥ 4.7.12 ॥&lt;br&gt;&#xA;शोकेनाभिप्रपन्नस्य जीविते चापि संशयः।&lt;br&gt;&#xA;स शोकं त्यज राजेन्द्र धैर्यमाश्रय केवलम् ॥ 4.7.13 ॥&lt;br&gt;&#xA;हितं वयस्यभावेन ब्रूमि नोपदिशामि ते।&lt;br&gt;&#xA;वयस्यतां पूजयन्मे न त्वं शोचितुमर्हसि ॥ 4.7.14 ॥&lt;br&gt;&#xA;मधुरं सान्त्वितस्तेन सुग्रीवेण स राघवः।&lt;br&gt;&#xA;मुखमश्रुपरिक्लिन्नं वस्त्रान्तेन प्रमार्जयत् ॥ 4.7.15 ॥&lt;br&gt;&#xA;प्रकृतिस्थस्तु काकुत्स्थः सुग्रीववचनात् प्रभुः।&lt;br&gt;&#xA;सम्परिष्वज्य सुग्रीवमिदं वचनमब्रवीत् ॥ 4.7.16 ॥&lt;br&gt;&#xA;कर्तव्यं यद्वयस्येन स्निग्धेन च हितेन च।&lt;br&gt;&#xA;अनुरूपं च युक्तं च कृतं सुग्रीव तत्त्वया ॥ 4.7.17 ॥&lt;br&gt;&#xA;एष च प्रकृतिस्थोऽहमनुनीतस्त्वया सखे।&lt;br&gt;&#xA;दुर्लभो हीदृशो बन्धुरस्मिन् काले विशेषतः ॥ 4.7.18 ॥&lt;br&gt;&#xA;किन्तु यत्नस्त्वया कार्यो मैथिल्याः परिमार्गणे।&lt;br&gt;&#xA;राक्षसस्य च रौद्रस्य रावणस्य दुरात्मनः ॥ 4.7.19 ॥&lt;br&gt;&#xA;मया च यदनुष्ठेयं विस्रब्धेन तदुच्यताम्।&lt;br&gt;&#xA;वर्षास्विव च सुक्षेत्रे सर्वं सम्पद्यते मयि ॥ 4.7.20 ॥&lt;br&gt;&#xA;मया य यदिदं वाक्यमभिमानात्समीरितम्।&lt;br&gt;&#xA;तत्त्वया हरिशार्दूल तत्त्वमित्युपधार्यताम् ॥ 4.7.21 ॥&lt;br&gt;&#xA;अनृतं नोक्तपूर्वं मे न च वक्ष्ये कदाचन।&lt;br&gt;&#xA;एतत्ते प्रतिजानामि सत्येनैव च ते शपे ॥ 4.7.22 ॥&lt;br&gt;&#xA;ततः प्रहृष्टः सुग्रीवो वानरैः सचिवैः सह।&lt;br&gt;&#xA;राघवस्य वचः श्रुत्वा प्रतिज्ञातं विशेषतः ॥ 4.7.23 ॥&lt;br&gt;&#xA;एवमेकान्तसम्पृक्तौ ततस्तौ नरवानरौ।&lt;br&gt;&#xA;उभावन्योन्यसदृशं सुखं दुःखं प्रभाषताम् ॥ 4.7.24 ॥&lt;br&gt;&#xA;महानुभावस्य वचो निशम्य हरिर्नराणामृषभस्य तस्य।&lt;br&gt;&#xA;कृतं स मेने हरिवीरमुख्यस्तदा स्वकार्यं हृदयेन विद्वान् ॥ 4.7.25 ॥&lt;/p&gt;</description>
    </item>
  </channel>
</rss>
