<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२-वालि-वधः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/</link>
    <description>Recent content in &#43;०२-वालि-वधः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/index.xml" rel="self" type="application/rss+xml" />
    <item>
      <title>००८ रामेण वालिवधनिश्चयः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/008_rAmeNa_vAlivadhanishchayaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/008_rAmeNa_vAlivadhanishchayaH/</guid>
      <description>&lt;p&gt;परितुष्टस्तु सुग्रीवस्तेन वाक्येन वानरः।&lt;br&gt;&#xA;लक्ष्मणस्याग्रतो राममिदं वचनमब्रवीत् ॥ 4.8.1 ॥&lt;br&gt;&#xA;सर्वथाऽहमनुग्राह्यो देवतानामसंशयः।&lt;br&gt;&#xA;उपपन्नगुणोपेतः सखा यस्य भवान्मम ॥ 4.8.2 ॥&lt;br&gt;&#xA;शक्यं खलु भवेद्राम सहायेन त्वयाऽनघ।&lt;br&gt;&#xA;सुरराज्यमपि प्राप्तुं स्वराज्यं किं पुनः प्रभो ॥ 4.8.3 ॥&lt;br&gt;&#xA;सोऽहं सभाज्यो बन्धूनां सुहृदां चैव राघव।&lt;br&gt;&#xA;यस्याग्निसाक्षिकं मित्रं लब्धं राघववंशजम् ॥ 4.8.4 ॥&lt;br&gt;&#xA;अहमप्यनुरूपस्ते वयस्यो ज्ञास्यसे शनैः।&lt;br&gt;&#xA;न तु वक्तुं समर्थोऽहं स्वयमात्मगतान् गुणान् ॥ 4.8.5 ॥&lt;br&gt;&#xA;महात्मनां तु भूयिष्ठं त्वद्विधानां कृतात्मनाम्।&lt;br&gt;&#xA;निश्चला भवति प्रीतिर्धैर्यमात्मवतामिव ॥ 4.8.6 ॥&lt;br&gt;&#xA;रजतं वा सुवर्णं वा वस्त्राण्याभरणानि च।&lt;br&gt;&#xA;अविभक्तानि साधूनामवगच्छन्ति साधवः ॥ 4.8.7 ॥&lt;br&gt;&#xA;अढ्यो वापि दरिद्रो वा दुःखितः सुखितोऽपि वा।&lt;br&gt;&#xA;निर्दोषो वा सदोषो वा वयस्यः परमा गतिः ॥ 4.8.8 ॥&lt;br&gt;&#xA;धनत्यागः सुखत्यागो देहत्यागोऽपि वा पुनः।&lt;br&gt;&#xA;वयस्यार्थे प्रवर्तन्ते स्नेहं दृष्ट्वा तथाविधम् ॥ 4.8.9 ॥&lt;br&gt;&#xA;तत्तथेत्यब्रवीद्रामः सुग्रीवं प्रियवादिनम्।&lt;br&gt;&#xA;लक्ष्मणस्याग्रतो लक्ष्म्या वासवस्येव धीमतः ॥ 4.8.10 ॥&lt;br&gt;&#xA;ततो रामं स्थितं दृष्ट्वा लक्ष्मणं च महाबलम्।&lt;br&gt;&#xA;सुग्रीवः सर्वतश्चक्षुर्वने लोलमपातयत् ॥ 4.8.11 ॥&lt;br&gt;&#xA;स ददर्श ततः सालमविदूरे हरीश्वरः।&lt;br&gt;&#xA;सुपुष्पमीषत्पत्त्राढ्यं भ्रमरैरुपशोभितम् ॥ 4.8.12 ॥&lt;br&gt;&#xA;तस्यैकां पर्णबहुलां भङ्क्त्वा शाखां सुपुष्पिताम्।&lt;br&gt;&#xA;सालस्यास्तीर्य सुग्रीवो निषसाद सराघवः ॥ 4.8.13 ॥&lt;br&gt;&#xA;तावासीनौ ततो दृष्ट्वा हनूमानपि लक्ष्मणम्।&lt;br&gt;&#xA;सालशाखां समुत्पाट्य वीनीतपवेशयत् ॥ 4.8.14 ॥&lt;br&gt;&#xA;सुखोपविष्टं रामं तु प्रसन्नमुदधिं यथा।&lt;br&gt;&#xA;फलपुष्पसमाकीर्णे तस्मिन् गिरिवरोत्तमे ॥ 4.8.15 ॥&lt;br&gt;&#xA;ततः प्रहृष्टः सुग्रीवः श्लक्ष्णं मधुरया गिरा।&lt;br&gt;&#xA;उवाच प्रणयाद्रामं हर्षव्याकुलिताक्षरम् ॥ 4.8.16 ॥&lt;br&gt;&#xA;अहं विनिकृतो भ्रात्रा चराम्येष भयार्दितः।&lt;br&gt;&#xA;ऋश्यमूकं गिरिवरं हृतभार्यः सुदुःखितः ॥ 4.8.17 ॥&lt;br&gt;&#xA;सोऽहं त्रस्तो भये मग्नो वसाम्युद्भ्रान्तचेतनः।&lt;br&gt;&#xA;वालिना निकृतो भ्रात्रा कृतवैरश्च राघव ॥ 4.8.18 ॥&lt;br&gt;&#xA;वालिनो मे भयार्तस्य सर्वलोकभयङ्कर।&lt;br&gt;&#xA;ममापि त्वमनाथस्य प्रसादं कर्तुमर्हसि ॥ 4.8.19 ॥&lt;br&gt;&#xA;एवमुक्तस्तु तेजस्वी धर्मज्ञो धर्मवत्सलः।&lt;br&gt;&#xA;प्रत्युवाच स काकुत्स्थः सुग्रीवं प्रहसन्निव ॥ 4.8.20 ॥&lt;br&gt;&#xA;उपकारफलं मित्रमपकारोऽरिलक्षणम्।&lt;br&gt;&#xA;अद्यैव तं हनिष्यामि तव भार्यापहारिणम् ॥ 4.8.21 ॥&lt;br&gt;&#xA;इमे हि मे महावेगाः पत्ित्रणस्तिग्मतेजसः।&lt;br&gt;&#xA;कार्त्तिकेयवनोद्भूताः शरा हेमविभूषिताः ॥ 4.8.22 ॥&lt;br&gt;&#xA;कङ्कपत्त्रप्रतिच्छन्ना महेन्द्राशनिसन्निभाः।&lt;br&gt;&#xA;सुपर्वाणः सुतीक्ष्णाग्राः सरोषा भूजगा इव ॥ 4.8.23 ॥&lt;br&gt;&#xA;भ्रातृसञ्ज्ञममित्रं ते वालिनं कृतकिल्बिषम्।&lt;br&gt;&#xA;शरैर्विनिहतं पश्य विकीर्णमिव पर्वतम् ॥ 4.8.24 ॥&lt;br&gt;&#xA;राघवस्य वचः श्रुत्वा सुग्रीवो वाहिनीपतिः।&lt;br&gt;&#xA;प्रहर्षमतुलं लेभे साधु साध्विति चाब्रवीत् ॥ 4.8.25 ॥&lt;br&gt;&#xA;राम शोकाभिभूतोऽहं शोकार्तानां भवान् गतिः।&lt;br&gt;&#xA;वयस्य इति कृत्वा हि त्वय्यहं परिदेवये ॥ 4.8.26 ॥&lt;br&gt;&#xA;त्वं हि पाणिप्रदानेन वयस्यो मेऽग्निसाक्षिकम्।&lt;br&gt;&#xA;कृतः प्राणैर्बहुमतः सत्येनापि शपामि ते ॥ 4.8.27 ॥&lt;br&gt;&#xA;वयस्य इति कृत्वा च विस्रब्धं प्रवदाम्यहम्।&lt;br&gt;&#xA;दुःखमन्तर्गतं यन्मे मनो हरति नित्यशः ॥ 4.8.28 ॥&lt;br&gt;&#xA;एतावदुक्त्वा वचनं बाष्पदूषितलोचनः।&lt;br&gt;&#xA;बाष्पोपहतया वाचा नौच्चैः शक्नोति भाषितुम् ॥ 4.8.29 ॥&lt;br&gt;&#xA;बाष्पवेगं तु सहसा नदीवेगमिवागतम्।&lt;br&gt;&#xA;धारयामास धैर्येण सुग्रीवो रामसन्निधौ ॥ 4.8.30 ॥&lt;br&gt;&#xA;सन्निगृह्य तु तं बाष्पं प्रमृज्य नयने शुभे।&lt;br&gt;&#xA;विनिःश्वस्य च तेजस्वी राघवं वाक्यमब्रवीत् ॥ 4.8.31 ॥&lt;br&gt;&#xA;पुराहं वालिना राम राज्यात् स्वादवरोपितः।&lt;br&gt;&#xA;परुषाणि च संश्राव्य निर्धूतोऽस्मि बलीयसा ॥ 4.8.32 ॥&lt;br&gt;&#xA;हृता भार्या च मे तेन प्राणेभ्योऽपि गरीयसी।&lt;br&gt;&#xA;सुहृदश्च मदीया ये संयता बन्धनेषु ते ॥ 4.8.33 ॥&lt;br&gt;&#xA;यत्नवांश्च सुदुष्टात्मा मद्विनाशाय राघव।&lt;br&gt;&#xA;बहुशस्तत्प्रयुक्ताश्च वानरा निहता मया ॥ 4.8.34 ॥&lt;br&gt;&#xA;शङ्कया त्वेतया चेह दृष्ट्वा त्वामपि राघव।&lt;br&gt;&#xA;नोपसर्पाम्यहं भीतो भये सर्वे हि बिभ्यति ॥ 4.8.35 ॥&lt;br&gt;&#xA;केवलं हि सहाया मे हनुमत्प्रमुकास्त्विमे।&lt;br&gt;&#xA;अतोऽहं धारयाम्यद्य प्राणान् कृच्छ्रगतोऽपि सन् ॥ 4.8.36 ॥&lt;br&gt;&#xA;एते हि कपयः स्निग्धा मां रक्षन्ति समन्ततः।&lt;br&gt;&#xA;सह गच्छन्ति गन्तव्ये नित्यं तिष्ठन्ति च स्थिते ॥ 4.8.37 ॥&lt;br&gt;&#xA;सङ्क्षेपस्त्वेष ते राम किमुक्त्वा विस्तरं हि ते।&lt;br&gt;&#xA;स मे ज्येष्ठो रिपुर्भ्राता वाली विश्रुतपौरुषः ॥ 4.8.38 ॥&lt;br&gt;&#xA;तद्विनाशाद्धि मे दुःखं प्रनष्टं स्यादनन्तरम्।&lt;br&gt;&#xA;सुखं मे जीविनं चैव तद्विनाशनिबन्धनम् ॥ 4.8.39 ॥&lt;br&gt;&#xA;एष मे राम शोकान्तः शोकार्तेन निवेदितः।&lt;br&gt;&#xA;दुःखितः सुखितो वापि सख्युर्नित्यं सखा गतिः ॥ 4.8.40 ॥&lt;br&gt;&#xA;श्रुत्वैतद्वचनं रामः सुग्रीवमिदमब्रवीत्।&lt;br&gt;&#xA;किन्निमित्तभूद्वैरं श्रोतुमिच्छामि तत्त्वतः ॥ 4.8.41 ॥&lt;br&gt;&#xA;सुखं हि कारणं श्रत्वा वैरस्य तव वानर।&lt;br&gt;&#xA;आनन्तर्यं विधास्यामि सम्प्रधार्य बलाबलम् ॥ 4.8.42 ॥&lt;br&gt;&#xA;बलवान् हि ममामर्षः श्रुत्वा त्वामवमानितम्।&lt;br&gt;&#xA;वर्तते हृदयोत्कम्पी प्रावृड्वेग इवाम्भसः ॥ 4.8.43 ॥&lt;br&gt;&#xA;हृष्टः कथय विस्रब्धो यावदारोप्यते धनुः।&lt;br&gt;&#xA;सृष्टश्च हि मया बाणो निरस्तश्च रिपुस्तव ॥ 4.8.44 ॥&lt;br&gt;&#xA;एवमुक्तस्तु सुग्रीवः काकुत्स्थेन महात्मना।&lt;br&gt;&#xA;प्रहर्षमतुलं लेभे चतुर्भिः सह वानरैः ॥ 4.8.45 ॥&lt;br&gt;&#xA;ततः प्रहृष्टवदनः सुग्रीवो लक्ष्मणाग्रजे।&lt;br&gt;&#xA;वैरस्य कारणं तत्त्वमाख्यातुमुपचक्रमे ॥ 4.8.46 ॥&lt;/p&gt;</description>
    </item>
    <item>
      <title>००९ सुग्रीवेण वैरकारणकथनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/009_sugrIveNa_vairakAraNakathanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/009_sugrIveNa_vairakAraNakathanam/</guid>
      <description>&lt;p&gt;वाली नाम मम भ्राता ज्येष्ठः शत्रुनिषूदनः।&lt;br&gt;&#xA;पितुर्बहुमतो नित्यं ममापि च तथा पुरा ॥ 4.9.1 ॥&lt;br&gt;&#xA;पितर्युपरतेऽस्माकं ज्येष्ठोऽयमिति मन्त्रिभिः।&lt;br&gt;&#xA;कपीनामीश्वरो राज्ये कृतः परमसम्मतः ॥ 4.9.2 ॥&lt;br&gt;&#xA;राज्यं प्रशासतस्तस्य पितृपैतामहं महत्।&lt;br&gt;&#xA;अहं सर्वेषु कालेषु प्रणतः प्रेष्यवत्स्थितः ॥ 4.9.3 ॥&lt;br&gt;&#xA;मायावी नाम तेजस्वी पूर्वजो दुन्दुभेः सुतः।&lt;br&gt;&#xA;तेन तस्य महद्वैरं स्त्रीकृतं विश्रुतं पुरा ॥ 4.9.4 ॥&lt;br&gt;&#xA;स तु सुप्तजने रात्रै किष्किन्धाद्वारमागतः।&lt;br&gt;&#xA;नर्दति स्म सुसंरब्धो वालिनं चाह्वयद्रणे ॥ 4.9.5 ॥&lt;br&gt;&#xA;प्रसुप्तस्तु मम भ्राता नर्दितं भैरवस्वनम्।&lt;br&gt;&#xA;श्रुत्वा न ममृषे वाली निष्पपात जवात्तदा ॥ 4.9.6 ॥&lt;br&gt;&#xA;स तु वै निःसृतः क्रोधात्तं हन्तुमसुरोत्तमम्।&lt;br&gt;&#xA;वार्यमाणस्ततः स्त्रीभिर्मया च प्रणतात्मना ॥ 4.9.7 ॥&lt;br&gt;&#xA;स तु निर्धूय सर्वान्नो निर्जगाम महाबलः।&lt;br&gt;&#xA;ततोऽहमपि सौहार्दान्निःसृतो वालिना सह ॥ 4.9.8 ॥&lt;br&gt;&#xA;स तु मे भ्रातरं दृष्ट्वा मां च दूरादवस्थिम्।&lt;br&gt;&#xA;असुरो जातसन्त्रासः प्रदुद्राव ततो भृशम् ॥ 4.9.9 ॥&lt;br&gt;&#xA;तस्मिन् द्रवति सन्त्रस्ते ह्यावां द्रुततरं गतौ।&lt;br&gt;&#xA;प्रकाशश्च कृतो मार्गश्चन्द्रेणोद्गच्छता तदा ॥ 4.9.10 ॥&lt;br&gt;&#xA;स तृणैरावृतं दुर्गं धरण्या विवरं महत्।&lt;br&gt;&#xA;प्रविवेशासुरो वेगादावामासाद्य विष्ठितौ ॥ 4.9.11 ॥&lt;br&gt;&#xA;तं प्रविष्टं रिपुं दृष्ट्वा बिलं रोषवशङ्गतः।&lt;br&gt;&#xA;मामुवाच तदा वाली वचनं क्षुभितेन्द्रियः ॥ 4.9.12 ॥&lt;br&gt;&#xA;इह त्वं तिष्ठ सुग्रीव बिलद्वारि समाहितः।&lt;br&gt;&#xA;यावत्तत्र प्रविश्याहं निहन्मि सहसा रिपुम् ॥ 4.9.13 ॥&lt;br&gt;&#xA;मया त्वेतद्वचः श्रुत्वा याचितः स परन्तपः।&lt;br&gt;&#xA;शापयित्वा तु मां पद्भ्यां प्रविवेश बिलं महत् ॥ 4.9.14 ॥&lt;br&gt;&#xA;तस्य प्रविष्टस्य बिलं साग्रः संवत्सरो गतः।&lt;br&gt;&#xA;स्थितस्य च मम द्वारि स कालो व्यत्यवर्तत ॥ 4.9.15 ॥&lt;br&gt;&#xA;अहं तु नष्टं ज्ञात्वा तं स्नेहादागतसम्भ्रमः।&lt;br&gt;&#xA;भ्रातरं न च पश्यामि पापाशङ्कि च मे मनः ॥ 4.9.16 ॥&lt;br&gt;&#xA;अथ दीर्घस्य कालस्य बिलात्तस्माद्विनिस्सृतम्।&lt;br&gt;&#xA;सफेनं रुधिरं रक्तमहं दृष्ट्वा सुदुःखितः ॥ 4.9.17 ॥&lt;br&gt;&#xA;नर्दतामसुराणां च ध्वनिर्मे श्रोत्रमागतः।&lt;br&gt;&#xA;निरस्तस्य च सङ्ग्रामे क्रोशतो निस्वनो गुरोः ॥ 4.9.18 ॥&lt;br&gt;&#xA;पिधाय च बिलद्वारं शिलया गिरिमात्रया।&lt;br&gt;&#xA;शोकार्तश्चोदकं कृत्वा किष्किन्धामागतः सखे ॥ 4.9.19 ॥&lt;br&gt;&#xA;गूहमानस्य मे तत्त्वं यत्नतो मन्त्रिभिः श्रुतम्।&lt;br&gt;&#xA;ततोऽहं तैः समागम्य सम्मतैरभिषेचितः ॥ 4.9.20 ॥&lt;br&gt;&#xA;राज्यं प्रशासतस्तस्य न्यायतो मम राघव।&lt;br&gt;&#xA;आजगाम रिपुं हत्वा वाली तमसुरोत्तमम् ॥ 4.9.21 ॥&lt;br&gt;&#xA;अभिषिक्तं तु मां दृष्ट्वा वाली संरक्तलोचनः।&lt;br&gt;&#xA;मदीयान् मन्त्रिणो बद्ध्वा परुषं वाक्यमब्रवीत् ॥ 4.9.22 ॥&lt;br&gt;&#xA;निग्रहेऽपि समर्थस्य तं पापं प्रति राघव।&lt;br&gt;&#xA;न प्रावर्तत मे बुद्धिर्भ्रातुर्गौरवयन्त्रिता ॥ 4.9.23 ॥&lt;br&gt;&#xA;हत्वा शत्रुं स मे भ्राता प्रविवेश पुरं तदा।&lt;br&gt;&#xA;मानयंस्तं महात्मानं यथावच्चाभ्यवादयम् ॥ 4.9.24 ॥&lt;br&gt;&#xA;उक्ताश्च नाशिषस्तेन सन्तुष्टेनान्तरात्माना ॥ 4.9.25 ॥&lt;br&gt;&#xA;नत्वा पादावहं तस्य मुकुटेनास्पृशं प्रभो।&lt;br&gt;&#xA;अपि वाली मम क्रोधान्न प्रसादं चकार सः ॥ 4.9.26 ॥&lt;/p&gt;</description>
    </item>
    <item>
      <title>०१० वालिना सुग्रीवनिर्भर्त्सनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/010_vAlinA_sugrIvanirbhartsanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/010_vAlinA_sugrIvanirbhartsanam/</guid>
      <description>&lt;p&gt;ततः क्रोधसमाविष्टं संरब्धं तमुपागतम्।&lt;br&gt;&#xA;अहं प्रसादयाञ्चक्रे भ्रातरं प्रियकाम्यया ॥ 4.10.1 ॥&lt;br&gt;&#xA;दिष्ट्यासि कुशली प्राप्तो निहतश्च त्वया रिपुः।&lt;br&gt;&#xA;अनाथस्य हि मे नाथस्त्वमेको नाथनन्दनः ॥ 4.10.2 ॥&lt;br&gt;&#xA;इदं बहुशलाकं ते पूर्णचन्द्रमिवोदितम्।&lt;br&gt;&#xA;छत्त्रं सवालव्यजनं प्रतीच्छस्व मयोद्यतम् ॥ 4.10.3 ॥&lt;br&gt;&#xA;आर्तश्चाथ बिलद्वारि स्थितः संवत्सरं नृप।&lt;br&gt;&#xA;दृष्ट्वाहं शोणितं द्वारि बिलाच्चापि समुत्थितम् ॥ 4.10.4 ॥&lt;br&gt;&#xA;अपिधाय बिलद्वारं शैलशृङ्गेण तत्तथा।&lt;br&gt;&#xA;तस्माद्देशादपाक्रम्य किष्किन्धां प्राविशं पुनः ॥ 4.10.5 ॥&lt;br&gt;&#xA;विषादात्त्विह मां दृष्ट्वा पौरैर्मन्त्रिभिरेव च।&lt;br&gt;&#xA;अभिषिक्तो न कामेन तन्मे त्वं क्षन्तुमर्हसि ॥ 4.10.6 ॥&lt;br&gt;&#xA;त्वमेव राजा मानार्हः सदा चाहं यथापुरम्।&lt;br&gt;&#xA;राजभावनियोगोऽयं मया त्वद्विरहात्कृतः ॥ 4.10.7 ॥&lt;br&gt;&#xA;सामात्यपौरनगरं स्थितं निहतकण्टकम्।&lt;br&gt;&#xA;न्यासभूतमिदं राज्यं तव निर्यातयाम्यहम् ॥ 4.10.8 ॥&lt;br&gt;&#xA;मा च रोषं कृथाः सौम्य मयि शत्रुनिबर्हण।&lt;br&gt;&#xA;याचे त्वां शिरसा राजन् मया बद्धोऽयमञ्जलिः ॥ 4.10.9 ॥&lt;br&gt;&#xA;बलादस्मि समागम्य मन्त्रिभिः पुरवासिभिः।&lt;br&gt;&#xA;राजभावे नियुक्तोऽहं शून्यदेशजिगीषया ॥ 4.10.10 ॥&lt;br&gt;&#xA;स्निग्धमेवं ब्रुवाणं मां स तु निर्भर्त्स्य वानरः।&lt;br&gt;&#xA;धिक् त्वामिति च मामुक्त्वा बहु तत्तदुवाच ह ॥ 4.10.11 ॥&lt;br&gt;&#xA;प्रकृतीश्च समानीय मन्त्रिणश्चैव सम्मतान्।&lt;br&gt;&#xA;मामाह सुहृदां मध्ये वाक्यं परमगर्हितम् ॥ 4.10.12 ॥&lt;br&gt;&#xA;विदितं वो यथा रात्रौ मायावी स महासुरः।&lt;br&gt;&#xA;मां समाह्वयत क्रूरो युद्धकाङ्क्षी सुदुर्मतिः ॥ 4.10.13 ॥&lt;br&gt;&#xA;तस्य तद्वचनं श्रुत्वा निस्सृतोऽहं नृपालयात्।&lt;br&gt;&#xA;अनुयातश्च मां तूर्णमयं भ्राता सुदारुणः ॥ 4.10.14 ॥&lt;br&gt;&#xA;स तु दृष्टैव मां रात्रौ सद्वितीयं महाबलः।&lt;br&gt;&#xA;प्राद्रवद्भयसन्त्रस्तो वीक्ष्यावां तमनुद्रुतौ ॥ 4.10.15 ॥&lt;br&gt;&#xA;अनुद्रुतश्च वेगेन प्रविवेश महाबिलम् ॥ 4.10.16 ॥&lt;br&gt;&#xA;तं प्रविष्टं विदित्वा तु सुघोरं सुमहद्बिलम्।&lt;br&gt;&#xA;अयमुक्तोऽथ मे भ्राता मया तु क्रूरदर्शनः ॥ 4.10.17 ॥&lt;br&gt;&#xA;अहत्वा नास्ति मे शक्तिः प्रतिगन्तुमितः पुरीम्।&lt;br&gt;&#xA;बिलद्वारि प्रतीक्ष त्वं यावदेनं निहन्म्यहम् ॥ 4.10.18 ॥&lt;br&gt;&#xA;स्थितोऽयमिति मत्वा तु प्रविष्टोऽहं दुरासदम्।&lt;br&gt;&#xA;तं च मे मार्गमाणस्य गतः संवत्सरस्तदा ॥ 4.10.19 ॥&lt;br&gt;&#xA;स तु दृष्टो मया शत्रुरनिर्वेदाद्भयावहः।&lt;br&gt;&#xA;निहतश्च मया तत्र सोऽसुरो बन्धुभिः सह ॥ 4.10.20 ॥&lt;br&gt;&#xA;तस्यास्यात्तु प्रवृत्तेन रुधिरौघेण तद्विलम्।&lt;br&gt;&#xA;पूर्णमासीद्दुराक्रामं स्तनतस्तस्य भूतले ॥ 4.10.21 ॥&lt;br&gt;&#xA;सूदयित्वा तु तं शत्रुं विक्रान्तं दुन्दुभेः सुतम्।&lt;br&gt;&#xA;निष्क्रामन्नैव पश्यामि बिलस्य पिहितं मुखम् ॥ 4.10.22 ॥&lt;br&gt;&#xA;विक्रोशमानस्य तु मे सुग्रीवेति पुनःपुनः।&lt;br&gt;&#xA;यदा प्रतिवचो नास्ति ततोऽहं भृशदुःखितः ॥ 4.10.23 ॥&lt;br&gt;&#xA;पादप्रहारैस्तु मया बहुभिस्तद्विदारितम्।&lt;br&gt;&#xA;ततोऽहं तेन निष्क्रम्य पथा पुरमुपागतः ॥ 4.10.24 ॥&lt;br&gt;&#xA;अत्रानेनास्मि संरुद्धो राज्यं प्रार्थयताऽऽत्मनः।&lt;br&gt;&#xA;सुग्रीवेण नृशंसेन विस्मृत्य भ्रातृसौहृदम् ॥ 4.10.25 ॥&lt;br&gt;&#xA;एवमुक्त्वा तु मां तत्र वस्त्रेणैकेन वानरः।&lt;br&gt;&#xA;निर्वासयामास तदा वाली विगतसाध्वसः ॥ 4.10.26 ॥&lt;br&gt;&#xA;तेनाहमपविद्धश्च हृतदारश्च राघव।&lt;br&gt;&#xA;तद्भायाच्च मही क्रान्तेयं सवनार्णवा ॥ 4.10.27 ॥&lt;br&gt;&#xA;ऋश्यमूकं गिरिवरं भार्याहरणदुःखितः।&lt;br&gt;&#xA;प्रविष्टोऽस्मि दुराधर्षं वालिनः कारणान्तरे ॥ 4.10.28 ॥&lt;br&gt;&#xA;एतत्ते सर्वमाख्यातं वैरानुकथनं महत्।&lt;br&gt;&#xA;अनागसा मया प्राप्तं व्यसनं पश्य राघव ॥ 4.10.29 ॥&lt;br&gt;&#xA;वालिनस्तु भयार्तस्य सर्वलोकाभयङ्कर।&lt;br&gt;&#xA;कर्तुमर्हसि मे वीर प्रसादं तस्य निग्रहात् ॥ 4.10.30 ॥&lt;br&gt;&#xA;एवमुक्तस्तु तेजस्वी धर्मज्ञो धर्मसंहितम्।&lt;br&gt;&#xA;वचनं वक्तुमारेभे सुग्रीवं प्रहसन्निव ॥ 4.10.31 ॥&lt;br&gt;&#xA;अमोघाः सूर्यसङ्काशा ममैते निशिताः शराः।&lt;br&gt;&#xA;तस्मिन् वालिनि दुर्वृत्ते निपतिष्यन्ति वेगिताः ॥ 4.10.32 ॥&lt;br&gt;&#xA;यावत्तं नाभिपश्यामि तव भार्यापहारिणम्।&lt;br&gt;&#xA;तावत्स जीवेत् पापात्मा वाली चारित्रदूषकः ॥ 4.10.33 ॥&lt;br&gt;&#xA;आत्मानुमानात् पश्यामि मग्नं त्वां शोकसागरे।&lt;br&gt;&#xA;त्वामहं तारयिष्यामि कामं प्राप्स्यसि पुष्कलम् ॥ 4.10.34 ॥&lt;br&gt;&#xA;तस्य तद्वचनं श्रुत्वा राघवस्यात्मनो हितम्।&lt;br&gt;&#xA;सुग्रिवः परमप्रीतः सुमहद्वाक्यमब्रवीत् ॥ 4.10.35 ॥&lt;/p&gt;</description>
    </item>
    <item>
      <title>०११ वालिपराक्रमवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/011_vAliparAkramavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/011_vAliparAkramavarNanam/</guid>
      <description>&lt;p&gt;रामस्य वचनं श्रुत्वा हर्षपौरुषवर्धनम्।&lt;br&gt;&#xA;सुग्रीवः पूजयाञ्चक्रे राघवं प्रशशंस च ॥ 4.11.1 ॥&lt;br&gt;&#xA;असंशयं प्रज्वलितैस्तीक्ष्णैर्मर्मातिगैः शरैः।&lt;br&gt;&#xA;त्वं दहेः कुपितो लोकान् युगान्त इव भास्करः ॥ 4.11.2 ॥&lt;br&gt;&#xA;वालिनः पौरुषं यत्तद्यच्च वीर्यं धृतिश्च या।&lt;br&gt;&#xA;तन्ममैकमनाः श्रुत्वा विधत्स्व यदनन्तरम् ॥ 4.11.3 ॥&lt;br&gt;&#xA;समुद्रात्पश्चिमात्पूर्वं दक्षिणादपि चोत्तरम्।&lt;br&gt;&#xA;क्रामत्यनुदिते सूर्ये वाली व्यपगतक्लमः ॥ 4.11.4 ॥&lt;br&gt;&#xA;अग्राण्यारुह्य शैलानां शिखराणि महान्त्यपि।&lt;br&gt;&#xA;ऊर्ध्वमुत्क्षिप्य तरसा प्रतिगृह्णाति वीर्यवान् ॥ 4.11.5 ॥&lt;br&gt;&#xA;बहवः सारवन्तश्च वनेषु विविधा द्रुमाः।&lt;br&gt;&#xA;वालिना तरसा भग्ना बलं प्रथयतात्मनः ॥ 4.11.6 ॥&lt;br&gt;&#xA;महिषो दुन्दुभिर्नाम कैलासशिखरप्रभः।&lt;br&gt;&#xA;बलं नागसहस्रस्य धारयामास वीर्यवान् ॥ 4.11.7 ॥&lt;br&gt;&#xA;वीर्योत्सेकेन दुष्टात्मा वरदानाच्च मोहितः।&lt;br&gt;&#xA;जगाम सुमहाकायः समुद्रं सरितां पतिम् ॥ 4.11.8 ॥&lt;br&gt;&#xA;ऊर्मिमन्तमतिक्रम्य सागरं रत्नसञ्चयम्।&lt;br&gt;&#xA;मह्यं युद्धं प्रयच्छेति तमुवाच महार्णवम् ॥ 4.11.9 ॥&lt;br&gt;&#xA;ततः समुद्रो धर्मात्मा समुत्थाय महाबलः।&lt;br&gt;&#xA;अब्रवीद्वचनं राजन्नसुरं कालचोदितम् ॥ 4.11.10 ॥&lt;br&gt;&#xA;समर्थो नास्मि ते दातुं युद्धं युद्धविशारद।&lt;br&gt;&#xA;श्रूयतां चाभिधास्यामि यस्ते युद्धं प्रदास्यति ॥ 4.11.11 ॥&lt;br&gt;&#xA;शैलराजो महारण्ये तपस्विशरणं परम्।&lt;br&gt;&#xA;शङ्करश्वशुरो नाम्ना हिमवानिति विश्रुतः ॥ 4.11.12 ॥&lt;br&gt;&#xA;गुहाप्रस्रवणोपेतो बहुकन्दरनिर्दरः।&lt;br&gt;&#xA;स समर्थस्तव प्रीतिमतुलां कर्तुमाहवे ॥ 4.11.13 ॥&lt;br&gt;&#xA;तं भीत इति विज्ञाय समुद्रमसुरोत्तमः।&lt;br&gt;&#xA;हिमवद्वनमागच्छच्छरश्चापादिव च्युतः ॥ 4.11.14 ॥&lt;br&gt;&#xA;ततस्तस्य गिरेः श्वेता गजेन्द्रविपुलाः शिलाः।&lt;br&gt;&#xA;चिक्षेप बहुधा भूमौ दुन्दुभिर्विननाद च ॥ 4.11.15 ॥&lt;br&gt;&#xA;ततः श्वेताम्बुदाकारः सौम्यः प्रीतिकराकृतिः।&lt;br&gt;&#xA;हिमवानब्रवीद्वाक्यं स्व एव शिखरे स्थितः ॥ 4.11.16 ॥&lt;br&gt;&#xA;क्लेष्टुमर्हसि मां न त्वं दुन्दुभे धर्मवत्सल।&lt;br&gt;&#xA;रणकर्मस्वकुशलस्तपस्विशरणं ह्यहम् ॥ 4.11.17 ॥&lt;br&gt;&#xA;तस्य तद्वचनं श्रुत्वा गिरिराजस्य धीमतः।&lt;br&gt;&#xA;उवाच दुन्दुभिर्वाक्यं रोषात्संरक्तलोचनः ॥ 4.11.18 ॥&lt;br&gt;&#xA;यदि युद्धेऽसमर्थस्त्वं मद्भयाद्वा निरुद्यमः।&lt;br&gt;&#xA;तमाचक्ष्व प्रदद्यान्मे योऽद्य युद्धं युयुत्सतः ॥ 4.11.19 ॥&lt;br&gt;&#xA;हिमवानब्रवीद्वाक्यं श्रुत्वा वाक्यविशारदः।&lt;br&gt;&#xA;अनुक्तपूर्वं धर्मात्मा क्रोधात्तमसुरोत्तमम् ॥ 4.11.20 ॥&lt;br&gt;&#xA;वाली नाम महाप्राज्ञः शक्रतुल्यपराक्रमः।&lt;br&gt;&#xA;अध्यास्ते वानरः श्रीमान् किष्कन्धामतुलप्रभाम् ॥ 4.11.21 ॥&lt;br&gt;&#xA;स समर्थो महाप्राज्ञस्तव युद्धविशारदः।&lt;br&gt;&#xA;द्वन्द्वयुद्धं महद्दातुं नमुचेरिव वासवः ॥ 4.11.22 ॥&lt;br&gt;&#xA;तं शीघ्रमभिगच्छ त्वं यदि युद्धमिहेच्छसि।&lt;br&gt;&#xA;स हि दुर्धर्षणो नित्यं शूरः समरकर्मणि ॥ 4.11.23 ॥&lt;br&gt;&#xA;श्रुत्वा हिमवतो वाक्यं क्रोधाविष्टः स दुन्दुभिः।&lt;br&gt;&#xA;जगाम तं पुरीं तस्य किष्किन्धां वालिनस्तदा ॥ 4.11.24 ॥&lt;br&gt;&#xA;धारयन् माहिषं रूपं तीक्ष्णशृङ्गो भयावहः।&lt;br&gt;&#xA;प्रावृषीव महामेघस्तोयपूर्णो नभस्तले ॥ 4.11.25 ॥&lt;br&gt;&#xA;ततस्तद्द्वारमागम्य किष्कन्धाया महाबलः।&lt;br&gt;&#xA;ननर्द कम्पयन् भूमिं दुन्धुभिर्दुन्दुभिर्यथा ॥ 4.11.26 ॥&lt;br&gt;&#xA;समीपस्थान् द्रुमान् भञ्जन् वसुधां दारयन् खुरैः।&lt;br&gt;&#xA;विषाणेनोल्लिखन् दर्पात्तद्द्वारं द्विरदो यथा ॥ 4.11.27 ॥&lt;br&gt;&#xA;अन्तःपुरगतो वाली श्रुत्वा शब्दममर्षणः।&lt;br&gt;&#xA;निष्पपात सह स्त्रीभिस्ताराभिरिव चन्द्रमाः ॥ 4.11.28 ॥&lt;br&gt;&#xA;मितं व्यक्ताक्षरपदं तमुवाचाथ दुन्दुभिम्।&lt;br&gt;&#xA;हरीणामीश्वरो वाली सर्वेषां वनचारिणाम् ॥ 4.11.29 ॥&lt;br&gt;&#xA;किमर्थं नगरद्वारमिदं रुद्धा विनर्दसि।&lt;br&gt;&#xA;दुन्दुभे विदितो मेऽसि रक्ष प्राणान् महाबलः ॥ 4.11.30 ॥&lt;br&gt;&#xA;तस्य तद्वचनं श्रुत्वा वानरेन्द्रस्य धीमतः।&lt;br&gt;&#xA;उवाच दुन्दुभिर्वाक्यं रोषात्संरक्तलोचनः ॥ 4.11.31 ॥&lt;br&gt;&#xA;न त्वं स्त्रीसन्निधौ वीर वचनं वक्तुमर्हसि।&lt;br&gt;&#xA;मम युद्धं प्रयच्छाद्य ततो ज्ञास्यामि ते बलम् ॥ 4.11.32 ॥&lt;br&gt;&#xA;अथवा धारयिष्यामि क्रोधमद्य निशामिमाम्।&lt;br&gt;&#xA;गृह्यतामुदयः स्वैरं कामभोगेषु वानर ॥ 4.11.33 ॥&lt;br&gt;&#xA;दीयतां सम्प्रदानं च परिष्वज्य च वानरान्।&lt;br&gt;&#xA;सर्वशाखामृगेन्द्रस्त्वं संसादय सुहृज्जनान् ॥ 4.11.34 ॥&lt;br&gt;&#xA;सुदृष्टां कुरु किष्किन्धां कुरुष्वात्मसमं पुरे।&lt;br&gt;&#xA;क्रीडस्व च सह स्त्रीभिरहं ते दर्पनाशनः ॥ 4.11.35 ॥&lt;br&gt;&#xA;यो हि मत्तं प्रमत्तं वा सुप्तं वा रहितं भृशम्।&lt;br&gt;&#xA;हन्यात्स भ्रूणहा लोके त्वद्विधं मदमोहितम् ॥ 4.11.36 ॥&lt;br&gt;&#xA;स प्रहस्याब्रवीन्मन्दं क्रोधात्तमसुरोत्तमम्।&lt;br&gt;&#xA;विसृज्य ताः स्त्रियः सर्वास्ताराप्रभृतिकास्तदा ॥ 4.11.37 ॥&lt;br&gt;&#xA;मत्तोऽयमिति मा मंस्था यद्यभीतोऽसि संयुगे।&lt;br&gt;&#xA;मदोऽयं सम्प्रहारेऽस्मिन् वीरपानं समर्थ्यताम् ॥ 4.11.38 ॥&lt;br&gt;&#xA;तमेवमुक्त्वा सङ्क्रुद्धो मालामुत्क्षिप्य काञ्चनीम्।&lt;br&gt;&#xA;पित्रा दत्तां महेन्द्रेण यद्धाय व्यवतिष्ठत ॥ 4.11.39 ॥&lt;br&gt;&#xA;विषाणयोर्गृहीत्वा तं दुन्दुभिं गिरिसन्निभम्।&lt;br&gt;&#xA;आविध्यत तदा वाली विनदन् कपिकुञ्जरः ॥ 4.11.40 ॥&lt;br&gt;&#xA;वाली व्यापातयाञ्चक्रे ननर्द च महास्वनम्।&lt;br&gt;&#xA;श्रोत्राभ्यामथ रक्तं तु तस्य सुस्राव पात्यतः ॥ 4.11.41 ॥&lt;br&gt;&#xA;तयोस्तु क्रोधसंरम्भात्परस्परजयैषिणोः।&lt;br&gt;&#xA;युद्धं समभवद्घोरं दुन्दुभेर्वानरस्य च ॥ 4.11.42 ॥&lt;br&gt;&#xA;अयुध्यत तदा वाली शक्रतुल्यपराक्रमः।&lt;br&gt;&#xA;मुष्टिभिर्जानुभिश्चैव शिलाभिः पादपैस्तथा ॥ 4.11.43 ॥&lt;br&gt;&#xA;परस्परं घ्नोतस्तत्र वानरासुरयोस्तदा।&lt;br&gt;&#xA;आसीददसुरो युद्धे शक्रसूनुर्व्यवर्धत ॥ 4.11.44 ॥&lt;br&gt;&#xA;व्यापारवीर्यधैर्यैश्च परिक्षीणं पराक्रमैः।&lt;br&gt;&#xA;तं तु दुन्दुभिमुत्पाट्य धरण्यामभ्यपातयत् ॥ 4.11.45 ॥&lt;br&gt;&#xA;युद्धे प्राणहरे तस्मिन् निष्पिष्टो दुन्दुभिस्तदा।&lt;br&gt;&#xA;पपात च महाकायः क्षितौ पञ्चत्वमागतः ॥ 4.11.46 ॥&lt;br&gt;&#xA;तं तोलयित्वा बाहुभ्यां गतसत्त्वमचेतनम्।&lt;br&gt;&#xA;चिक्षेप बलवान् वाली वेगेनैकेन योजनम् ॥ 4.11.47 ॥&lt;br&gt;&#xA;तस्य वेगप्रविद्धस्य वक्त्रात् क्षतजबिन्दवः।&lt;br&gt;&#xA;प्रपेतुर्मारुतोत्क्षिप्ता मतङ्गस्याश्रमं प्रति ॥ 4.11.48 ॥&lt;br&gt;&#xA;तान् दृष्ट्वा पतितांस्तस्य मुनिः शोणितविप्रुषः।&lt;br&gt;&#xA;क्रुद्धस्तत्र महाभागश्चिन्तयामास को न्वयम् ॥ 4.11.49 ॥&lt;br&gt;&#xA;येनाहं सहसा स्पृष्टः शोणितेन दुरात्मना।&lt;br&gt;&#xA;कोऽयं दुरात्मा दुर्बद्धिरकृतात्मा च बालिशः ॥ 4.11.50 ॥&lt;br&gt;&#xA;इत्युक्त्वाथ विनिष्क्रम्य ददर्श मुनिपुङ्गवः।&lt;br&gt;&#xA;महिषं पर्वताकारं गतासुं पतितं भुवि ॥ 4.11.51 ॥&lt;br&gt;&#xA;स तु विज्ञाय तपसा वानरेण कृतं हि तत्।&lt;br&gt;&#xA;उत्ससर्ज महाशापं क्षेप्तारं वालिनं प्रति ॥ 4.11.52 ॥&lt;br&gt;&#xA;वनं मत्संश्रयं येन दूषितं रुधिरस्रवैः।&lt;br&gt;&#xA;सम्भग्नाः पादपाश्चेमे क्षिपतेहासुरीं तनुम् ॥ 4.11.53 ॥&lt;br&gt;&#xA;समन्ताद्योजनं पूर्णमाश्रमं मामकं यदि।&lt;br&gt;&#xA;आगमिष्यति दुर्बुद्धिर्व्यक्तं स न भविष्यति ॥ 4.11.54 ॥&lt;br&gt;&#xA;ये चापि सचिवास्तस्य संश्रिता मामकं वनम्।&lt;br&gt;&#xA;न च तैरिह वस्तव्यं श्रुत्वा यान्तु यथासुखम् ॥ 4.11.55 ॥&lt;br&gt;&#xA;यदि तेऽपीह तिष्ठन्ति शपिष्ये तानपि ध्रुवम्।&lt;br&gt;&#xA;वनेऽस्मिन् मामके नित्यं पुत्रवत्परीरक्षिते ॥ 4.11.56 ॥&lt;br&gt;&#xA;पत्त्राङ्कुरविनाशाय फलमूलाभवाय च ॥ 4.11.57 ॥&lt;br&gt;&#xA;दिवसश्चास्य मर्यादा यं द्रष्टा श्वोऽस्मि वानरम्।&lt;br&gt;&#xA;बहुवर्षसहस्राणि स वै शैलो भविष्यति ॥ 4.11.58 ॥&lt;br&gt;&#xA;ततस्ते वानराः श्रुत्वा गिरं मुनिसमीरिताम्।&lt;br&gt;&#xA;निश्चक्रमुर्वनात्तस्मात्तान् दृष्ट्वा वालिरब्रवीत् ॥ 4.11.59 ॥&lt;br&gt;&#xA;किं भवन्तः समस्ताश्च मतङ्गवनवासिनः।&lt;br&gt;&#xA;मत्समीपमनुप्राप्ता अपि स्वस्ति वनौकसाम् ॥ 4.11.60 ॥&lt;br&gt;&#xA;ततस्ते कारणं सर्वं तदा शापं च वालिनः।&lt;br&gt;&#xA;शशंसुर्वानराः सर्वे वालिने हेममालिने ॥ 4.11.61 ॥&lt;br&gt;&#xA;एतच्छ्रुत्वा तदा वाली वचनं वानरेरितम्।&lt;br&gt;&#xA;स महर्षिं तदासाद्य याचते स्म कृताञ्जलिः ॥ 4.11.62 ॥&lt;br&gt;&#xA;महर्षिस्तमनादृत्य प्रविवेशाश्रमं तदा।&lt;br&gt;&#xA;शापधारणभीतस्तु वाली विह्वलतां गतः ॥ 4.11.63 ॥&lt;br&gt;&#xA;ततः शापभयाद्भीत ऋश्यमूकं महागिरिम्।&lt;br&gt;&#xA;प्रवेष्टुं नेच्छति हरिर्द्रष्टुं वापि नरेश्वर ॥ 4.11.64 ॥&lt;br&gt;&#xA;तस्याप्रवेशं ज्ञात्वाहमिदं राम महावनम्।&lt;br&gt;&#xA;विचरामि सहामात्यो विषादेन विवर्जितः ॥ 4.11.65 ॥&lt;br&gt;&#xA;एषोस्थिनिचयस्तस्य दुन्दुभेः सम्प्रकाशते।&lt;br&gt;&#xA;वीर्योत्सेकान्निरस्तस्य गिरिकूटोपमो महान् ॥ 4.11.66 ॥&lt;br&gt;&#xA;इमे च विपुलाः सालाः सप्त शाखावलम्बिनः।&lt;br&gt;&#xA;यत्रैकं घटते वाली निष्प्रत्त्रयितुमोजसा ॥ 4.11.67 ॥&lt;br&gt;&#xA;एतदस्यासमं वीर्यं मया राम प्रकीर्तितम्।&lt;br&gt;&#xA;कथं तं वालिनं हन्तुं समरे शक्ष्यसे नृप ॥ 4.11.68 ॥&lt;br&gt;&#xA;तथा ब्रुवाणं सुग्रीवं प्रहसल्ँलक्ष्मणोऽब्रवीत्।&lt;br&gt;&#xA;कस्मिन् कर्मणि निर्वृत्ते श्रद्दध्या वालिनो वधम् ॥ 4.11.69 ॥&lt;br&gt;&#xA;तमुवाचाथ सुग्रीवः सप्त सालानिमान् पुरा।&lt;br&gt;&#xA;एवमेकैकशो वाली विव्याधाथ स चासकृत् ॥ 4.11.70 ॥&lt;br&gt;&#xA;रामोऽपि दारयेदेषां बाणेनैकेन चेद्द्रुमम्।&lt;br&gt;&#xA;वालिनं निहतं मन्ये दृष्ट्वा रामस्य विक्रमम् ॥ 4.11.71 ॥&lt;br&gt;&#xA;हतस्य महिषस्यास्थि पादेनैकेन लक्ष्मण।&lt;br&gt;&#xA;उद्यम्याथ प्रक्षिपेच्चेत्तरसा द्वे धनुःशते ॥ 4.11.72 ॥&lt;br&gt;&#xA;एवमुक्त्वा तु सुग्रीवो रामं रक्तान्तलोचनम्।&lt;br&gt;&#xA;ध्यात्वा मुहूर्तं काकुत्स्थं पुनरेव वचोब्रवीत् ॥ 4.11.73 ॥&lt;br&gt;&#xA;शूरश्च शूरघाती च प्रख्यातबलपौरुषः।&lt;br&gt;&#xA;बलवान् वानरो वाली संयुगेष्वपराजितः ॥ 4.11.74 ॥&lt;br&gt;&#xA;दृश्यन्ते चास्य कर्माणि दुष्कराणि सुरैरपि।&lt;br&gt;&#xA;यानि सञ्चिन्त्य भीतोऽहमृश्यमूकं समाश्रितः ॥ 4.11.75 ॥&lt;br&gt;&#xA;तमजय्यमधृष्यं च वानरेन्द्रममर्षणम्।&lt;br&gt;&#xA;विचिन्तयन्न मुञ्चामि ऋश्यमूकमहं त्विमम् ॥ 4.11.76 ॥&lt;br&gt;&#xA;उद्विग्नः शङ्कितश्चापि विचरामि महावने।&lt;br&gt;&#xA;अनुरक्तैः सहामात्यैर्हनुमत्प्रमुखैर्वरैः ॥ 4.11.77 ॥&lt;br&gt;&#xA;उपलब्धं च मे श्लाध्यं सन्मित्रं मित्रवत्सल।&lt;br&gt;&#xA;त्वामहं पुरुषव्याघ्र हिमवन्तमिवाश्रितः ॥ 4.11.78 ॥&lt;br&gt;&#xA;किन्तु तस्य बलज्ञोऽहं दुर्भ्रातुर्बलशालिनः।&lt;br&gt;&#xA;अप्रत्यक्षं तु मे वीर्यं समरे तव राघव ॥ 4.11.79 ॥&lt;br&gt;&#xA;न खल्वहं त्वां तुलये नावमन्ये न भीषये।&lt;br&gt;&#xA;कर्मभिस्तस्य भीमैस्तु कातर्यं जनितं मम ॥ 4.11.80 ॥&lt;br&gt;&#xA;कामं राघव ते वाणी प्रमाणं धैर्यमाकृतिः।&lt;br&gt;&#xA;सूचयन्ति परं तेजो भस्मच्छन्नमिवानलम् ॥ 4.11.81 ॥&lt;br&gt;&#xA;तस्य तद्वचनं श्रुत्वा सुग्रीवस्य महात्मनः।&lt;br&gt;&#xA;स्मितपूर्वमथो रामः प्रत्युवाच हरिं प्रभुः ॥ 4.11.82 ॥&lt;br&gt;&#xA;यदि न प्रत्ययोऽस्मासु विक्रमे तव वानर।&lt;br&gt;&#xA;प्रत्ययं समरे श्लाघ्यमहमुत्पादयामि ते ॥ 4.11.83 ॥&lt;br&gt;&#xA;राघवो दुन्दुभेः कायं पादाङ्गुष्ठेन लीलया।&lt;br&gt;&#xA;तोलयित्वा महाबाहुश्चिक्षेप दशयोजनम् ॥ 4.11.84 ॥&lt;br&gt;&#xA;असुरस्य तनुं शुष्कं पादाङ्गुष्ठेन वीर्यवान्।&lt;br&gt;&#xA;क्षिप्तं दृष्ट्वा ततः कायं सुगीवः पुनरब्रवीत् ॥ 4.11.85 ॥&lt;br&gt;&#xA;लक्ष्मणस्याग्रतो राममिदं वचनमब्रवीत् ॥ 4.11.86 ॥&lt;br&gt;&#xA;आर्द्रः समांसः प्रत्यग्रः क्षिप्तः कायः पुरा सखे।&lt;br&gt;&#xA;लघुः सम्म्प्रति निर्मांसस्तृणभूतश्च राघव ॥ 4.11.87 ॥&lt;br&gt;&#xA;क्षिप्तमेवं प्रहर्षेण भवता रघुनन्दन।&lt;br&gt;&#xA;नात्र शक्यं बलं ज्ञातुं तव वा तस्य वाधिकम् ॥ 4.11.88 ॥&lt;br&gt;&#xA;आर्द्रं शुष्कमिति ह्येतत्सुमहद्राघवान्तरम्।&lt;br&gt;&#xA;स एव संशयस्तात तव तस्य च यद्बले ॥ 4.11.89 ॥&lt;br&gt;&#xA;सालमेकं तु निर्भिन्द्या भवेद्व्यक्तिर्बलाबले ॥ 4.11.90 ॥&lt;br&gt;&#xA;कृत्वेदं कार्मुकं सज्यं हस्तिहस्तमिवाततम्।&lt;br&gt;&#xA;आकर्णपूर्णमायम्य विसृजस्व महाशरम् ॥ 4.11.91 ॥&lt;br&gt;&#xA;इमं हि सालं सहितस्त्वया शरो न संशयोऽत्रास्ति विदारयिष्यति।&lt;br&gt;&#xA;अलं विमर्शेन मम प्रियं ध्रुवं कुरुष्व राजात्मज शापितो मया ॥ 4.11.92 ॥&lt;br&gt;&#xA;यथा हि तेजस्सु वरः सदा रविर्यथा हि शैलो हिमवान् महाद्रिषु।&lt;br&gt;&#xA;यथा चतुष्पात्सु च केसरी वरस्तथा नराणामसि विक्रमे वरः ॥ 4.11.93 ॥&lt;/p&gt;</description>
    </item>
    <item>
      <title>०१२ रामकृतसप्ततालच्छेदनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/012_rAmakRtasaptatAlachChedanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/012_rAmakRtasaptatAlachChedanam/</guid>
      <description>&lt;p&gt;एतच्च वचनं श्रुत्वा सुग्रीवेण सुभाषितम्।&lt;br&gt;&#xA;प्रत्ययार्थं महातेजा रामो जग्राह कार्मुकम् ॥ 4.12.1 ॥&lt;br&gt;&#xA;स गृहीत्वा धनुर्घोरं शरमेकं च मानदः।&lt;br&gt;&#xA;सालमुद्दिश्य चिक्षेप ज्यास्वनैः पूरयन् दिशः ॥ 4.12.2 ॥&lt;br&gt;&#xA;स विसृष्टो बलवता बाणः स्वर्णपरिष्कृतः।&lt;br&gt;&#xA;भित्त्वा सालान् गिरिप्रस्थे सप्त भूमिं विवेश ह ॥ 4.12.3 ॥&lt;br&gt;&#xA;प्रविष्टश्च मुहूर्तेन धरां भित्त्वा महाजवः।&lt;br&gt;&#xA;निष्पत्य च पुनस्तूर्णं स्वतूर्णीं प्रविवेश ह ॥ 4.12.4 ॥&lt;br&gt;&#xA;तान् दृष्ट्वा सप्त निर्भिन्नान् सालान् वानरपुङ्गवः।&lt;br&gt;&#xA;रामस्य शरवेगेन विस्मयं परमं गतः ॥ 4.12.5 ॥&lt;br&gt;&#xA;स मूर्ध्ना न्यपतद्भूमौ प्रलम्बीकृतभूषणः।&lt;br&gt;&#xA;सुग्रीवः परमप्रीतो राघवाय कृताञ्चलिः ॥ 4.12.6 ॥&lt;br&gt;&#xA;इदं चोवाच धर्मज्ञं कर्मणा तेन हर्षितः।&lt;br&gt;&#xA;रामं सर्वास्त्रविदुषां श्रेष्ठं शूरमवस्थितम् ॥ 4.12.7 ॥&lt;br&gt;&#xA;सेन्द्रानपि सुरान्त्सर्वांस्त्वं बाणैः पुरुषर्षभ।&lt;br&gt;&#xA;समर्थः समरे हन्तुं किं पुनर्वालिनं प्रभो ॥ 4.12.8 ॥&lt;br&gt;&#xA;येन सप्त महासाला गिरिर्भूमिश्च दारिताः।&lt;br&gt;&#xA;बाणेनैकेन काकुत्स्थ स्थाता ते को रणाग्रतः ॥ 4.12.9 ॥&lt;br&gt;&#xA;अद्य मे विगतः शोकः प्रीतिरद्यः परा मम।&lt;br&gt;&#xA;सुहृदं त्वां समासाद्य महेन्द्रवरुणोपमम् ॥ 4.12.10 ॥&lt;br&gt;&#xA;तमद्यैव प्रियार्थं मे वैरिणं भ्रातृरूपिणम्।&lt;br&gt;&#xA;वालिनं जहि काकुत्स्थ मया बद्धोऽयमञ्जलिः ॥ 4.12.11 ॥&lt;br&gt;&#xA;ततो रामः परिष्वज्य सुग्रीवं प्रियदर्शनम्।&lt;br&gt;&#xA;प्रत्युवाच महाप्राज्ञो लक्ष्मणानुमतं वचः ॥ 4.12.12 ॥&lt;br&gt;&#xA;अस्माद्गच्छेम किष्किन्धां क्षिप्रं गच्छ त्वमग्रतः।&lt;br&gt;&#xA;गत्वा चाह्वय सुग्रीव वालिनं भ्रातृगन्धिनम् ॥ 4.12.13 ॥&lt;br&gt;&#xA;सर्वे ते त्वरितं गत्वा किष्किन्धां वालिनः पुरीम्।&lt;br&gt;&#xA;वृक्षैरात्मानमावृत्य व्यतिष्ठन् गहने वने ॥ 4.12.14 ॥&lt;br&gt;&#xA;सुग्रीवो व्यनदद् घोरं वालिनो ह्वानकारणात्।&lt;br&gt;&#xA;गाढं परिहितो वेगान्नादैर्भिन्दन्निवाम्बरम् ॥ 4.12.15 ॥&lt;br&gt;&#xA;तं श्रुत्वा निनदं भ्रातुः क्रुद्धो वाली महाबलः।&lt;br&gt;&#xA;निश्चक्राम सुसंरब्धो भास्करोऽस्ततटादिव ॥ 4.12.16 ॥&lt;br&gt;&#xA;ततः सुतुमुलं युद्धं वालिसुग्रीवयोरभूत्।&lt;br&gt;&#xA;गगने ग्रहयोर्घोरं बुधाङ्गारकयोरिव ॥ 4.12.17 ॥&lt;br&gt;&#xA;तलैरशनिकल्पैश्च वज्रकल्पैश्चमुष्टिभिः।&lt;br&gt;&#xA;जघ्नतुः समरेऽन्योन्यं भ्रातरौ क्रोधमूर्च्छितौ ॥ 4.12.18 ॥&lt;br&gt;&#xA;ततो रामो धनुष्पाणिस्तावुभौ समुदीक्ष्य तु।&lt;br&gt;&#xA;अन्योन्यसदृशौ वीरावुभौ देवाविवाश्विनौ ॥ 4.12.19 ॥&lt;br&gt;&#xA;यन्नावगच्छत् सुग्रीवं वालिनं वापि राघवः।&lt;br&gt;&#xA;ततो न कृतवान् बुद्धिं मोक्तुमन्तकरं शरम् ॥ 4.12.20 ॥&lt;br&gt;&#xA;एतस्मिन्नन्तरे भग्नः सुग्रीवस्तेन वालिना।&lt;br&gt;&#xA;अपश्यन् राघवं नाथमृश्यमूकं प्रदुद्रुवे ॥ 4.12.21 ॥&lt;br&gt;&#xA;क्लान्तो रुधिरसिक्ताङ्गः प्रहारैर्जर्जरीकृतः।&lt;br&gt;&#xA;वालिनाभिद्रुतः क्रोधात् प्रविवेश महावनम् ॥ 4.12.22 ॥&lt;br&gt;&#xA;तं प्रविष्टं वनं दृष्ट्वा वाली शापभयार्दितः।&lt;br&gt;&#xA;मुक्तो ह्यसि त्वमित्युक्त्वा सन्निवृत्तो महाद्युतिः ॥ 4.12.23 ॥&lt;br&gt;&#xA;राघवोऽपि सहभ्रात्रा सह चैव हनूमता।&lt;br&gt;&#xA;तदेव वनमागच्छत् सग्रीवो यत्र वानरः ॥ 4.12.24 ॥&lt;br&gt;&#xA;तं समीक्ष्यागतं रामं सुग्रीवः सहलक्ष्मणम्।&lt;br&gt;&#xA;ह्रीमान् दीनमुवाचेदं वसुधामवलोकयन् ॥ 4.12.25 ॥&lt;br&gt;&#xA;आह्वयस्वेति मामुक्त्वा दर्शयित्वा च विक्रमम्।&lt;br&gt;&#xA;वैरिणा घातयित्वा च किमिदानीं त्वया कृतम् ॥ 4.12.26 ॥&lt;br&gt;&#xA;तामेव वेलां वक्तव्यं त्वया राघव तत्त्वतः।&lt;br&gt;&#xA;वालिनं न निहन्मीति ततो नाहमितो व्रजे ॥ 4.12.27 ॥&lt;br&gt;&#xA;तस्य चैवं ब्रुवाणस्य सुग्रीवस्य महात्मनः।&lt;br&gt;&#xA;करुणं दीनया वाचा राघवः पुनरब्रवीत् ॥ 4.12.28 ॥&lt;br&gt;&#xA;सुग्रीव श्रूयतां तात क्रोधश्च व्यपनीयताम्।&lt;br&gt;&#xA;कारणं येन बाणोऽयं न मया स विसर्जितः ॥ 4.12.29 ॥&lt;br&gt;&#xA;अलङ्कारेण वेषेण प्रमाणेन गतेन च।&lt;br&gt;&#xA;त्वं च सुग्रीव वाली च सदृशौ स्थः परस्परम् ॥ 4.12.30 ॥&lt;br&gt;&#xA;विक्रमेण च वाक्यैश्च व्यक्तिं वां नोपलक्षये।&lt;br&gt;&#xA;ततोऽहं रूपसादृश्यान्मोहितो वानरोत्तम ॥ 4.12.31 ॥&lt;br&gt;&#xA;नोत्सृजामि महावेगं शरं शत्रुनिबर्हणम्।&lt;br&gt;&#xA;जीवितान्तकरं घोरं सादृश्यात्तु विशङ्कितः ॥ 4.12.32 ॥&lt;br&gt;&#xA;मूलघातो न नौ स्याद्धि द्वयोरपिकृतो मया ॥ 4.12.33 ॥&lt;br&gt;&#xA;त्वयि वीरे विपन्ने हि अज्ञानाल्लाघवान्मया।&lt;br&gt;&#xA;मौढ्यं च मम बाल्यं च ख्यापितं स्याद्धरीश्वर ॥ 4.12.34 ॥&lt;br&gt;&#xA;दत्ताभयवधो नाम पातकं महदुच्यते ॥ 4.12.35 ॥&lt;br&gt;&#xA;अहं च लक्ष्मणश्चैव सीता च वरवर्णिनी।&lt;br&gt;&#xA;त्वदधीना वयं सर्वे वनेऽस्मिन् शरणं भवान् ॥ 4.12.36 ॥&lt;br&gt;&#xA;एतन्मुहूर्ते सुग्रीव पश्य वालिनमाहवे।&lt;br&gt;&#xA;निरस्तमिषुणैकेन वेष्टमानं महीतले ॥ 4.12.37 ॥&lt;br&gt;&#xA;अभिज्ञानं कुरुष्व त्वमात्मनो वानरेश्वर।&lt;br&gt;&#xA;येन त्वामभिजानीयां द्वन्द्वयुद्धमुपागतम् ॥ 4.12.38 ॥&lt;br&gt;&#xA;गजपुष्पीमिमां फुल्लामुत्पाट्य शुभलक्षणाम्।&lt;br&gt;&#xA;कुरु लक्ष्मण कण्ठेऽस्य सुग्रीवस्य महात्मनः ॥ 4.12.39 ॥&lt;br&gt;&#xA;ततो गरितटे जातामुत्पाट्य कुसुमाकुलाम्।&lt;br&gt;&#xA;लक्ष्मणो गृजपुष्पीं तां तस्य कण्ठे व्यसर्जयत् ॥ 4.12.40 ॥&lt;br&gt;&#xA;स तया शुशुभे श्रीमान् लतया कण्ठसक्तया।&lt;br&gt;&#xA;विपरीत इवाकाशे सूर्यो नक्षत्रमालया ॥ 4.12.41 ॥&lt;br&gt;&#xA;विभ्राजमानो वपुषा रामवाक्यसमाहितः।&lt;br&gt;&#xA;जगाम सह रामेण किष्किन्धां वालिपालिताम् ॥ 4.12.42 ॥&lt;/p&gt;</description>
    </item>
    <item>
      <title>०१३ सप्तजनाश्रमवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/013_saptajanAshramavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/013_saptajanAshramavarNanam/</guid>
      <description>&lt;p&gt;ऋश्यमूकात्स धर्मात्मा किष्किन्धां लक्ष्मणाग्रजः।&lt;br&gt;&#xA;जगाम सहसुग्रीवो वालिविक्रमपालिताम् ॥ 4.13.1 ॥&lt;br&gt;&#xA;समुद्यम्य महच्चापं रामः काञ्चनभूषितम्।&lt;br&gt;&#xA;शरांश्चादित्यसङ्काशान् गृहीत्वा रणसाधकान् ॥ 4.13.2 ॥&lt;br&gt;&#xA;अग्रतस्तु ययौ तस्य राघवस्य महात्मनः।&lt;br&gt;&#xA;सुग्रीवः संहतग्रीवो लक्ष्मणश्च महाबलः ॥ 4.13.3 ॥&lt;br&gt;&#xA;पृष्ठतो हनुमान् वीरो नलो नीलश्च वानरः।&lt;br&gt;&#xA;तारश्चैव महातेजा हरियूथपयूथपः ॥ 4.13.4 ॥&lt;br&gt;&#xA;ते वीक्षमाणा वृक्षांश्च पुष्पभारावलम्बिनः।&lt;br&gt;&#xA;प्रसन्नाम्बुवहाश्चैव सरितः सागरङ्गमाः ॥ 4.13.5 ॥&lt;br&gt;&#xA;कन्दराणि च शैलांश्च निर्दराणि गुहास्तथा।&lt;br&gt;&#xA;शिखराणि च मुख्यानि दरीश्च प्रियदर्शनाः ॥ 4.13.6 ॥&lt;br&gt;&#xA;वैडूर्यविमलैः पर्णैः पद्मैश्चाकोशकुङ्मलैः।&lt;br&gt;&#xA;शोभितान् सजलान् मार्गे तटाकांश्च व्यलोकयन् ॥ 4.13.7 ॥&lt;br&gt;&#xA;कारण्डैः सारसैर्हंसैर्वञ्जुलैर्जलकुक्कुटैः।&lt;br&gt;&#xA;चक्रवाकैस्तथा चान्यैः शकुनैरुपनादितान् ॥ 4.13.8 ॥&lt;br&gt;&#xA;मृदुशष्पाङ्कुराहारान्निर्भयान् वनगोचरान्।&lt;br&gt;&#xA;चरतः सर्वतोऽपश्यन् स्थलीषु हरिणान् स्थितान् ॥ 4.13.9 ॥&lt;br&gt;&#xA;तटाकवैरिणश्चापि शुक्लदन्तविभूषितान्।&lt;br&gt;&#xA;घोरानेकचरान् वन्यान् द्विरदान् कूलघातिनः ॥ 4.13.10 ॥&lt;br&gt;&#xA;मत्तान् गिरितटोत्कृष्टान् पर्वतानिव जङ्गमान्।&lt;br&gt;&#xA;वारणान् वारिदप्रख्यान् महीरेणुसमुक्षितान् ॥ 4.13.11 ॥&lt;br&gt;&#xA;वने वनचरांश्चान्यान् खेचरांश्च विहङ्गमान्।&lt;br&gt;&#xA;पश्यन्तस्त्वरिता जग्मुः सुग्रीववशवर्तिनः ॥ 4.13.12 ॥&lt;br&gt;&#xA;तेषां तु गच्छतां तत्र त्वरितं रघुनन्दनः।&lt;br&gt;&#xA;द्रुमषण्ड वनं दृष्ट्वा रामः सुग्रीवमब्रवीत् ॥ 4.13.13 ॥&lt;br&gt;&#xA;एष मेघ इवाकाशे वृक्षषण्डः प्रकाशते।&lt;br&gt;&#xA;मेघसङ्घातविपुलः पर्यन्तकदलीवृतः ॥ 4.13.14 ॥&lt;br&gt;&#xA;किमेतज्ज्ञातुमिच्छामि सखे कौतूहलं हि मे।&lt;br&gt;&#xA;कौतूहलापनयनं कर्तुमिच्छाम्यहं त्वया ॥ 4.13.15 ॥&lt;br&gt;&#xA;तस्य तद्वचनं श्रुत्वा राघवस्य महात्मनः।&lt;br&gt;&#xA;गच्छन्नेवाचचक्षेऽथ सुग्रीवस्तन्महद्वनम् ॥ 4.13.16 ॥&lt;br&gt;&#xA;एतद्राघव विस्तीर्णमाश्रमं श्रमनाशनम्।&lt;br&gt;&#xA;उद्यानवनसम्पन्नं स्वादुमूलफलोदकम् ॥ 4.13.17 ॥&lt;br&gt;&#xA;अत्र सप्तजना नाम मुनयः संशितव्रताः।&lt;br&gt;&#xA;सप्तैवासन्नधःशीर्षा नियतं जलशायिनः ॥ 4.13.18 ॥&lt;br&gt;&#xA;सप्तरात्रकृताहारा वायुना वनवासिनाः।&lt;br&gt;&#xA;दिवं वर्षशतैर्याताः सप्तभिः सकलेवराः ॥ 4.13.19 ॥&lt;br&gt;&#xA;तेषामेवम्प्रभावानां द्रुमप्राकारसंवृतम्।&lt;br&gt;&#xA;आश्रमं सुदुराधर्षमपि सेन्द्रैः सुरासुरैः ॥ 4.13.20 ॥&lt;br&gt;&#xA;पक्षिणो वर्जयन्त्येतत्तथान्ये वनचारिणः।&lt;br&gt;&#xA;विशन्ति मोहाद्ये तत्र निवर्तन्ते न ते पुनः ॥ 4.13.21 ॥&lt;br&gt;&#xA;विभूषणरवास्तत्र श्रूयन्ते सकलाक्षराः।&lt;br&gt;&#xA;तूर्यगीतस्वनाश्चात्र गन्धो दिव्यश्च राघव ॥ 4.13.22 ॥&lt;br&gt;&#xA;त्रेताग्नयोऽपि दीप्यन्ते धूमो ह्यत्र प्रकाशते।&lt;br&gt;&#xA;वेष्टयन्निव वृक्षाग्रान् कपोताङ्गारुणो घनः ॥ 4.13.23 ॥&lt;br&gt;&#xA;एते वृक्षाः प्रकाशन्ते धूमसंसक्तमस्तकाः।&lt;br&gt;&#xA;मेघजालप्रतिच्छन्ना वैडूर्यगिरयो यथा ॥ 4.13.24 ॥&lt;br&gt;&#xA;कुरु प्रणामं धर्मात्मन् तान् समुद्दिश्य राघव।&lt;br&gt;&#xA;लक्ष्णणेन सह भ्रात्रा प्रयतः संयताञ्जलिः ॥ 4.13.25 ॥&lt;br&gt;&#xA;प्रणमन्ति हि ये तेषां मुनीनां भावितात्मनाम्।&lt;br&gt;&#xA;न तेषामशुभं किञ्चिच्छरीरे राम दृश्यते ॥ 4.13.26 ॥&lt;br&gt;&#xA;ततो रामः सह भ्रात्रा लक्ष्मणेन कृताञ्जलिः।&lt;br&gt;&#xA;समुद्दिस्य महात्मानस्तानृषीनभ्यवादयत् ॥ 4.13.27 ॥&lt;br&gt;&#xA;अभिवाद्य तु धर्मात्मा रामो भ्राता च लक्ष्मणः।&lt;br&gt;&#xA;सुग्रीवो वानराश्चैव जग्मुः संहृष्टमानसाः ॥ 4.13.28 ॥&lt;br&gt;&#xA;ते गत्वा दूरमध्वानं तस्मात् सप्तजनाश्रमात्।&lt;br&gt;&#xA;ददृशुस्तां दुराधर्षां किष्किन्धां वालिपालिताम् ॥ 4.13.29 ॥&lt;br&gt;&#xA;ततस्तु रामानुजरामवानराः प्रगृह्य शस्त्राण्युदिताग्र्यतेजसः।&lt;br&gt;&#xA;पुरीं सुरेशात्मजवीर्यपालितां वधाय शत्रोः पुनरागताः सह ॥ 4.13.30 ॥&lt;/p&gt;</description>
    </item>
    <item>
      <title>०१४ सुग्रीवेण वालिनं प्रति युद्धाह्वानम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/014_sugrIveNa_vAlinaM_prati_yuddhAhvAnam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/014_sugrIveNa_vAlinaM_prati_yuddhAhvAnam/</guid>
      <description>&lt;p&gt;सर्वे ते त्वरितं गत्वा किष्किन्धां वालिपालिताम्।&lt;br&gt;&#xA;वृक्षैरात्मानमावृत्य व्यतिष्ठन् गहने वने ॥ 4.14.1 ॥&lt;br&gt;&#xA;विचार्य सर्वतो दृष्टिं कानने काननप्रियः।&lt;br&gt;&#xA;सुग्रीवो विपुलग्रीवः क्रोधमाहारयद्भृशम् ॥ 4.14.2 ॥&lt;br&gt;&#xA;परिवारैः परिवृतो नादैर्भिन्दन्निवाम्बरम्।&lt;br&gt;&#xA;गर्जन्निव महामेघो वायुवेगपुरस्सरः ॥ 4.14.3 ॥&lt;br&gt;&#xA;अथ बालार्कसदृशो दृप्तसिंहगतिस्तदा।&lt;br&gt;&#xA;दृष्ट्वा रामं क्रियादक्षं सुग्रीवो वाक्यमब्रवीत् ॥ 4.14.4 ॥&lt;br&gt;&#xA;हरिवागुरया व्याप्तां तप्तकाञ्चनतोरणाम्।&lt;br&gt;&#xA;प्राप्ताः स्म ध्वजयन्त्राढ्यां किष्किन्धां वालिनः पुरीम् ॥ 4.14.5 ॥&lt;br&gt;&#xA;प्रतिज्ञा या त्वया वीर कृता वालिवधे पुरा।&lt;br&gt;&#xA;सफलां तां कुरु क्षिप्रं लतां काल इवागतः ॥ 4.14.6 ॥&lt;br&gt;&#xA;एवमुक्तस्तु धर्मात्मा सुग्रीवेण स राघवः।&lt;br&gt;&#xA;तमथोवाच सुग्रीवं वचनं शत्रुसूदनः ॥ 4.14.7 ॥&lt;br&gt;&#xA;कृताभिज्ञानचिह्नस्त्वमनया गजसाह्वया।&lt;br&gt;&#xA;लक्ष्मणेन समुत्पाट्य यैषा कण्ठे कृता तव ॥ 4.14.8 ॥&lt;br&gt;&#xA;शोभसे ह्यधिकं वीर लतया कण्ठसक्तया।&lt;br&gt;&#xA;विपरीत इवाकाशे सूर्यो नक्षत्रमालया ॥ 4.14.9 ॥&lt;br&gt;&#xA;अद्य वालिसमुत्थं ते भयं वैरं च वानर।&lt;br&gt;&#xA;एकेनाहं प्रमोक्ष्यामि बाणमोक्षेण संयुगे ॥ 4.14.10 ॥&lt;br&gt;&#xA;मम दर्शय सुग्रीव वैरिणं भ्रातृरूपिणम्।&lt;br&gt;&#xA;वाली विनिहतो यावद्वने पांसुषु वेष्टते ॥ 4.14.11 ॥&lt;br&gt;&#xA;यदि दृष्टिपथं प्राप्तो जीवन् स विनिवर्तते।&lt;br&gt;&#xA;ततो दोषेण माऽऽगच्छेत् सद्यो गर्हेच्च मा भवान् ॥ 4.14.12 ॥&lt;br&gt;&#xA;प्रत्यक्षं सप्त ते साला मया बाणेन दारिताः।&lt;br&gt;&#xA;तेनावेहि बलेनाद्य वालिनं निहतं मया ॥ 4.14.13 ॥&lt;br&gt;&#xA;अनृतं नोक्तपूर्वं मे वीर कृच्छ्रेऽपि तिष्ठता।&lt;br&gt;&#xA;धर्मलोभपरीतेन न च वक्ष्ये कथञ्चन ॥ 4.14.14 ॥&lt;br&gt;&#xA;सफलां च करिष्यामि प्रतिज्ञां जहि सम्भ्रमम्।&lt;br&gt;&#xA;प्रसूतं कलमं क्षेत्रे वर्षेणेव शतक्रतुः ॥ 4.14.15 ॥&lt;br&gt;&#xA;तदाह्वाननिमित्तं त्वं वालिनो हेममालिनः।&lt;br&gt;&#xA;सुग्रीव कुरु तं शब्दं निष्पतेद्येन वानरः ॥ 4.14.16 ॥&lt;br&gt;&#xA;जितकाशी बलश्लाघी त्वया चाधर्षितः पुरा।&lt;br&gt;&#xA;निष्पतिष्यत्यसङ्गेन वाली स प्रियसंयुगः ॥ 4.14.17 ॥&lt;br&gt;&#xA;रिपूणां धर्षणं शूरा मर्षयन्ति न संयुगे।&lt;br&gt;&#xA;जानन्तस्तु स्वकं वीर्यं स्त्रीसमक्षं विशेषतः ॥ 4.14.18 ॥&lt;br&gt;&#xA;स तु रामवचः श्रुत्वा सुग्रीवो हेमपिङ्गलः।&lt;br&gt;&#xA;ननर्द क्रूरनादेन विनिर्भिन्दन्निवाम्बरम् ॥ 4.14.19 ॥&lt;br&gt;&#xA;तस्य शब्देन वित्रस्ता गावो यान्ति हतप्रभाः।&lt;br&gt;&#xA;राजदोषपरामृष्टाः कुलस्त्रिय इवाकुलाः ॥ 4.14.20 ॥&lt;br&gt;&#xA;द्रवन्ति च मृगाः शीघ्रं भग्ना इव रणे हयाः।&lt;br&gt;&#xA;पतन्ति च खगा भूमौ क्षीणपुण्या इव ग्रहाः ॥ 4.14.21 ॥&lt;br&gt;&#xA;ततः स जीमूतगणप्रणादो नादं ह्यमुञ्चत्त्वरया प्रतीतः।&lt;br&gt;&#xA;सूर्यात्मजः शौर्यविवृद्धतेजाः सरित्पतिर्वाऽनिलचञ्चलोर्मिः ॥ 4.14.22 ॥&lt;/p&gt;</description>
    </item>
    <item>
      <title>०१५ तारोपदेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/015_tAropadeshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/015_tAropadeshaH/</guid>
      <description>&lt;p&gt;अथ तस्य निनादं तु सुग्रीवस्य महात्मनः।&lt;br&gt;&#xA;शुश्रावान्तःपुरगतो वाली भ्रातुरमर्षणः ॥ 4.15.1 ॥&lt;br&gt;&#xA;श्रुत्वा तु तस्य निनदं सर्वभूतप्रकम्पनम्।&lt;br&gt;&#xA;मदश्चैकपदे नष्टः क्रोधश्चापतितो महान् ॥ 4.15.2 ॥&lt;br&gt;&#xA;स तु रोषपरीताङ्गो वाली सन्ध्यातपप्रभः।&lt;br&gt;&#xA;उपरक्त इवादित्यः सद्यो निष्प्रभतां गतः ॥ 4.15.3 ॥&lt;br&gt;&#xA;वाली दंष्ट्राकरालस्तु क्रोधाद्दीप्ताग्निसन्निभः।&lt;br&gt;&#xA;भात्युत्पतितमद्माभः समृणाल इव ह्रदः ॥ 4.15.4 ॥&lt;br&gt;&#xA;शब्दं दुर्मर्षणं श्रुत्वा निष्पपात ततो हरिः।&lt;br&gt;&#xA;वेगेन चरणन्यासैर्दारयन्निव मेदिनीम् ॥ 4.15.5 ॥&lt;br&gt;&#xA;तं तु तारा परिष्वज्य स्नेहाद्दर्शितसौहृदा।&lt;br&gt;&#xA;उवाच त्रस्तसम्भ्रान्ता हितोदर्कमिदं वचः ॥ 4.15.6 ॥&lt;br&gt;&#xA;साधु क्रोधमिमं वीर नदीवेगमिवागतम्।&lt;br&gt;&#xA;शयनादुत्थितः काल्यं त्यज भुक्तामिव स्रजम् ॥ 4.15.7 ॥&lt;br&gt;&#xA;काल्यमेतेन सङ्ग्रामं करिष्यसि च वानर।&lt;br&gt;&#xA;वीर ते शत्रुबाहुल्यं फल्गुता वा न विद्यते ॥ 4.15.8 ॥&lt;br&gt;&#xA;सहसा तव निष्क्रामो मम तावन्न रोचते।&lt;br&gt;&#xA;श्रूयतां चाभिधास्यामि यन्निमित्तं निवार्यसे ॥ 4.15.9 ॥&lt;br&gt;&#xA;पूर्वमापतितः क्रोधात्स त्वामाह्वयते युधि।&lt;br&gt;&#xA;निष्पत्य च निरस्तस्ते हन्यमानो दिशो गतः ॥ 4.15.10 ॥&lt;br&gt;&#xA;त्वया तस्य निरस्तस्य पीडितस्य विशेषतः।&lt;br&gt;&#xA;इहैत्य पुनराह्वानं शङ्कां जनयतीव मे ॥ 4.15.11 ॥&lt;br&gt;&#xA;दर्पश्च व्यवसायश्च यादृशस्तस्य नर्दतः।&lt;br&gt;&#xA;निनादश्चापि संरम्भो नैतदल्पं हि कारणम् ॥ 4.15.12 ॥&lt;br&gt;&#xA;नासहायमहं मन्ये सुग्रीवं तमिहागतम्।&lt;br&gt;&#xA;अवष्टब्धसहायश्च यमाश्रित्यैष गर्जति ॥ 4.15.13 ॥&lt;br&gt;&#xA;प्रकृत्या निपुणश्चैव बुद्धिमांश्चैव वानरः।&lt;br&gt;&#xA;अपरीक्षितवीर्येण सुग्रीवः सह नेष्यति ॥ 4.15.14 ॥&lt;br&gt;&#xA;पूर्वमेव मया वीर श्रुतं कथयतो वचः।&lt;br&gt;&#xA;अङ्गदस्य कुमारस्य वक्ष्यामि त्वा हितं वचः ॥ 4.15.15 ॥&lt;br&gt;&#xA;अङ्गदस्तु कुमारोऽयं वनान्तमुपनिर्गतः।&lt;br&gt;&#xA;प्रवृत्तिस्तेन कथिता चारैराप्तैर्निवेदिता ॥ 4.15.16 ॥&lt;br&gt;&#xA;इक्ष्वाकूणां कुले जातौ प्रथितौ रामलक्ष्मणौ।&lt;br&gt;&#xA;सुग्रीवप्रियकामार्थं प्राप्तौ तत्र दुरासदौ ॥ 4.15.17 ॥&lt;br&gt;&#xA;तव भ्रातुर्हि विख्यातः सहायो रणकर्कशः।&lt;br&gt;&#xA;रामः परबलामर्दी युगान्ताग्निरिवोत्थितः ॥ 4.15.18 ॥&lt;br&gt;&#xA;निवासवृक्षः साधूनामापन्नानां परा गतिः।&lt;br&gt;&#xA;आर्तानां संश्रयश्चैव यशसश्चैकभाजनम् ॥ 4.15.19 ॥&lt;br&gt;&#xA;ज्ञानविज्ञानसम्पन्नो निदेशे निरतः पितुः।&lt;br&gt;&#xA;धातूनामिव शैलेन्द्रो गुणानामाकरो महान् ॥ 4.15.20 ॥&lt;br&gt;&#xA;तत्क्षमं न विरोधस्ते सह तेन महात्मना।&lt;br&gt;&#xA;दुर्जयेनाप्रमेयेन रामेण रणकर्मसु ॥ 4.15.21 ॥&lt;br&gt;&#xA;शूर वक्ष्यामि ते किञ्चिन्न चेच्छाम्यभ्यसूयितुम्।&lt;br&gt;&#xA;श्रूयतां क्रियतां चैव तव वक्ष्यामि यद्धितम् ॥ 4.15.22 ॥&lt;br&gt;&#xA;यौवराज्येन सुग्रीवं तूर्णं साध्वभिषेचय।&lt;br&gt;&#xA;विग्रहं मा कृथा वीर भ्रात्रा राजन् बलीयसा ॥ 4.15.23 ॥&lt;br&gt;&#xA;अहं हि ते क्षमं मन्ये तेन रामेण सौहृदम्।&lt;br&gt;&#xA;सुग्रीवेण च सम्प्रीतिं वैरमुत्सृज्य दूरतः ॥ 4.15.24 ॥&lt;br&gt;&#xA;लालनीयो हि ते भ्राता यवीयानेष वानरः।&lt;br&gt;&#xA;तत्र वा सन्निहस्थो वा सर्वथा बन्धुरेव ते ॥ 4.15.25 ॥&lt;br&gt;&#xA;न हि तेन समं बन्धुं भुवि पश्यामि कञ्चन।&lt;br&gt;&#xA;दानमानादिसत्कारैः कुरुष्व प्रत्यनन्तरम् ॥ 4.15.26 ॥&lt;br&gt;&#xA;वैरमेतत्समुत्सृज्य तव पार्श्वे स तिष्ठतु।&lt;br&gt;&#xA;सुग्रीवो विपुलग्रीवस्तव बन्धुः सदा मतः ॥ 4.15.27 ॥&lt;br&gt;&#xA;भ्रातुः सौहृदमालम्ब नान्या गितिरिहास्ति ते ॥ 4.15.28 ॥&lt;br&gt;&#xA;यदि ते मत्प्रियं कार्यं यदि चावैषि मां हिताम्।&lt;br&gt;&#xA;याच्यमानः प्रयत्नेन साधु वाक्यं कुरुष्व मे ॥ 4.15.29 ॥&lt;br&gt;&#xA;प्रसीद पथ्यं शृणु जल्पितं हि मे न रोषमेवानुविधातुमर्हसि।&lt;br&gt;&#xA;क्षमो हि ते कोसलराजसूनुना न विग्रहः शक्रसमानतेजसा ॥ 4.15.30 ॥&lt;br&gt;&#xA;तदा हि तारा हितमेव वाक्यं तं वालिनं पथ्यमिदं बभाषे।&lt;br&gt;&#xA;न रोचते तद्वचनं हि तस्य कालाभिपन्नस्य विनाशकाले ॥ 4.15.31 ॥&lt;/p&gt;</description>
    </item>
    <item>
      <title>०१६ वालिवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/016_vAlivadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/016_vAlivadhaH/</guid>
      <description>&lt;p&gt;तामेवं ब्रुवतीं तारां ताराधिपनिभाननाम्।&lt;br&gt;&#xA;वाली निर्भर्त्सयामास वचनं चेदमब्रवीत् ॥ 4.16.1 ॥&lt;br&gt;&#xA;गर्जतोऽस्य च संरम्भं भ्रातुः शत्रोर्विशेषतः।&lt;br&gt;&#xA;मर्षयिष्याम्यहं केन कारणेन वरानने ॥ 4.16.2 ॥&lt;br&gt;&#xA;अधर्षितानां शूराणां समरेष्वनिवर्तिनाम्।&lt;br&gt;&#xA;धर्षणामर्षणं भीरु मरणादतिरिच्यते ॥ 4.16.3 ॥&lt;br&gt;&#xA;सोढुं न च समर्थोऽहं युद्धकामस्य संयुगे।&lt;br&gt;&#xA;सुग्रीवस्य च संरम्भं हीनग्रीवस्य गर्जतः ॥ 4.16.4 ॥&lt;br&gt;&#xA;न च कार्यो विषादस्ते राघवं प्रति मत्कृते।&lt;br&gt;&#xA;ध्रमज्ञश्च कृतज्ञश्च कथं पापं करिष्यति ॥ 4.16.5 ॥&lt;br&gt;&#xA;निवर्तस्व सह स्त्रीभिः कथं भूयोऽनुच्छसि।&lt;br&gt;&#xA;सौहृदं दर्शितं तारे मयि भक्तिः कृता त्वया ॥ 4.16.6 ॥&lt;br&gt;&#xA;प्रति योत्साम्यहं गत्वा सुग्रीवं जहि सम्भ्रमम्।&lt;br&gt;&#xA;दर्पमात्रं विनेष्यामि न च प्राणैर्विमोक्ष्यते ॥ 4.16.7 ॥&lt;br&gt;&#xA;अहं ह्याजिस्थितस्यास्य करिष्यामि यथेप्सितम्।&lt;br&gt;&#xA;वृक्षैर्मुष्टिप्रहारैश्च पीडितः प्रतियास्यति ॥ 4.16.8 ॥&lt;br&gt;&#xA;न मे गर्वितमायस्तं सहिष्यति दुरात्मवान्।&lt;br&gt;&#xA;कृतं तारे सहायत्वं सौहृदं दर्शितं मयि ॥ 4.16.9 ॥&lt;br&gt;&#xA;शापितासि मम प्राणैर्निवर्तस्व जयेन च।&lt;br&gt;&#xA;अहं जित्वा निवर्तिष्ये तमहं भ्रातरं रणे ॥ 4.16.10 ॥&lt;br&gt;&#xA;तं तु तारा परिष्वज्य वालिनं प्रियवादिनी।&lt;br&gt;&#xA;चकार रुदती मन्दं दक्षिणा सा प्रदक्षिणम् ॥ 4.16.11 ॥&lt;br&gt;&#xA;ततः स्वस्त्ययनं कृत्वा मन्त्रवद्विजयैषिणी।&lt;br&gt;&#xA;अन्तःपुरं सह स्त्रीभिः प्रविष्टा शोकमोहिता ॥ 4.16.12 ॥&lt;br&gt;&#xA;प्रविष्टायां तु तारायां सह स्त्रीभिः स्वमालयम्।&lt;br&gt;&#xA;नगरान्निर्ययौ क्रुद्धो महासर्प इव श्वसन् ॥ 4.16.13 ॥&lt;br&gt;&#xA;स निःश्वस्य महातेजा वाली परमरोषणः।&lt;br&gt;&#xA;सर्वतश्चारयन् दृष्टिं शत्रुदर्शनकाङ्क्षया ॥ 4.16.14 ॥&lt;br&gt;&#xA;स ददर्श ततः श्रीमान् सुग्रीवं हेमपिङ्गलम्।&lt;br&gt;&#xA;सुसंवीतमवष्टब्धं दीप्यमानमिवानलम् ॥ 4.16.15 ॥&lt;br&gt;&#xA;स तं दृष्ट्वा महावीर्यं सुग्रीवं पर्यवस्थितम्।&lt;br&gt;&#xA;गाढं परिदधे वासो वाली परमरोषणः ॥ 4.16.16 ॥&lt;br&gt;&#xA;स वाली गाढसंवीतो मुष्टिमुद्यम्य वीर्यवान्।&lt;br&gt;&#xA;सुग्रीवमेवाभिमुखो ययौ योद्धुं कृतक्षणः ॥ 4.16.17 ॥&lt;br&gt;&#xA;श्लिष्टमुष्टिं समुद्यम्य संरब्धतरमागतः।&lt;br&gt;&#xA;सुग्रीवोऽपि तमुद्दिश्य वालिनं हेममालिनम् ॥ 4.16.18 ॥&lt;br&gt;&#xA;तं वाली क्रोधताम्राक्षः सुग्रीवं रणपण्डितम्।&lt;br&gt;&#xA;आपतन्तं महावेगमिदं वचनमब्रवीत् ॥ 4.16.19 ॥&lt;br&gt;&#xA;एष मुष्टिर्मया बद्धो गाढः सन्निहिताङ्गुलिः।&lt;br&gt;&#xA;मया वेगविमुक्तस्ते प्राणानादाय यास्यति ॥ 4.16.20 ॥&lt;br&gt;&#xA;एवमुक्तस्तु सुग्रीवः क्रुद्धो वालिनमब्रवीत्।&lt;br&gt;&#xA;तवैव चाहरन् प्राणान् मुष्टिः पततु मूर्धनि ॥ 4.16.21 ॥&lt;br&gt;&#xA;ताडितस्तेन सङ्क्रुद्धः समभिक्रम्य वेगितः।&lt;br&gt;&#xA;अभवच्छोणितोद्गारी सोत्पीड इव पर्वतः ॥ 4.16.22 ॥&lt;br&gt;&#xA;सुग्रीवेण तु निस्सङ्गं सालमुत्पाट्य तेजसा।&lt;br&gt;&#xA;गात्रेष्वभिहतो वाली वज्रेणेव महागिरिः ॥ 4.16.23 ॥&lt;br&gt;&#xA;स तु वाली प्रचलितः सालताडनविह्वलः।&lt;br&gt;&#xA;गुरुभारसमाक्रान्तो नौसार्थ इव सागरे ॥ 4.16.24 ॥&lt;br&gt;&#xA;प्रवृद्धौ घोरवपुषौ चन्द्रसूर्याविवाम्बरे।&lt;br&gt;&#xA;परस्परममित्रघ्नौ छिद्रान्वेषणतत्परौ ॥ 4.16.25 ॥&lt;br&gt;&#xA;ततोऽवर्धत वाली तु बलवीर्यसमन्वितः।&lt;br&gt;&#xA;सूर्यपुत्रो महावीर्यः सुग्रीवः परिहीयते ॥ 4.16.26 ॥&lt;br&gt;&#xA;वालिना भग्नदर्पस्तु सुग्रीवो मन्दविक्रमः।&lt;br&gt;&#xA;वालिनं प्रति सामर्षो दर्शयामास लाघवम् ॥ 4.16.27 ॥&lt;br&gt;&#xA;मुष्टिभिर्जानुभिः पद्भिर्बाहुभिश्च पुनःपुनः।&lt;br&gt;&#xA;तयोर्युद्धमभूद्घोरं वृत्रवासवयोरिव ॥ 4.16.28 ॥&lt;br&gt;&#xA;तौ शोणिताक्तौ युद्ध्येतां वानरौ वनचारिणौ।&lt;br&gt;&#xA;मेघाविव महाशब्दैस्तर्जमा(या)नौ परस्परम् ॥ 4.16.29 ॥&lt;br&gt;&#xA;हीयमानमथोऽपश्यत्सुग्रीवं वानरेश्वरम्।&lt;br&gt;&#xA;वीक्षमाणं दिशश्चैव राघवः स मुहुर्मुहुः ॥ 4.16.30 ॥&lt;br&gt;&#xA;ततो रामो महातेजा आर्तं दृष्ट्वा हरीश्वरम्।&lt;br&gt;&#xA;शरं च वीक्षते वीरो वालिनो वधकारणात् ॥ 4.16.31 ॥&lt;br&gt;&#xA;ततो धनुषि सन्धाय शरमाशीविषोपमम्।&lt;br&gt;&#xA;पूरयामास तच्चापं कालचक्रमिवान्तकः ॥ 4.16.32 ॥&lt;br&gt;&#xA;तस्य ज्यातलघोषेण त्रस्ताः पत्त्ररथेश्वराः।&lt;br&gt;&#xA;प्रदुद्रुवुर्मृगाश्चैव युगान्त इवमोहिताः ॥ 4.16.33 ॥&lt;br&gt;&#xA;मुक्तस्तु वज्रनिर्घोषः प्रदीप्ताशनिसन्निभः।&lt;br&gt;&#xA;राघवेण महाबाणो वालिवक्षसि पातितः ॥ 4.16.34 ॥&lt;br&gt;&#xA;ततस्तेन महातेजा वीर्योत्सिक्तः कपीश्वरः।&lt;br&gt;&#xA;वेगेनाभिहतो वाली निपपात महीतले ॥ 4.16.35 ॥&lt;br&gt;&#xA;इन्द्रध्वज इवोद्धूतः पौर्णमास्यां महीतेले।&lt;br&gt;&#xA;आश्वयुक्समये मासि गत श्रीको विचेतनः ॥ 4.16.36 ॥&lt;br&gt;&#xA;नरोत्तमः कालयुगान्तकोपमं शरोत्तमं काञ्चनरूप्यभूषितम्।&lt;br&gt;&#xA;ससर्ज दीप्तं तममित्रमर्द्दनं सधूममग्निं मुखतो यथा हरः ॥ 4.16.37 ॥&lt;br&gt;&#xA;अथोक्षितः शोणिततोयविस्रवैः सुपुष्पिताशोक इवानलोद्धतः।&lt;br&gt;&#xA;विचेतनो वासवसूनुराहवे विभ्रंशितेन्द्रध्वजवत्क्षितिं गतः ॥ 4.16.38 ॥&lt;/p&gt;</description>
    </item>
    <item>
      <title>०१७ वालिकृतरामनिन्दा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/017_vAlikRtarAmanindA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/017_vAlikRtarAmanindA/</guid>
      <description>&lt;p&gt;ततः शरेणाभिहतो रामेण रणकर्कशः।&lt;br&gt;&#xA;पपात सहसा वाली निकृत्त इव पादपः ॥ 4.17.1 ॥&lt;br&gt;&#xA;स भूमौ न्यस्तसर्वाङ्गस्तप्तकाञ्चनभूषणः।&lt;br&gt;&#xA;अपतद्देवराजस्य मुक्तरश्मिरिव ध्वजः ॥ 4.17.2 ॥&lt;br&gt;&#xA;तस्मिन्निपतिते भूमौ वानराणां गणेश्वरे।&lt;br&gt;&#xA;नष्टचन्द्रमिव व्योम न व्यराजत भूतलम् ॥ 4.17.3 ॥&lt;br&gt;&#xA;भूमौ निपतितस्यापि तस्य देहं महात्मनः।&lt;br&gt;&#xA;न श्रीर्जहाति न प्राणा न तेजो न पराक्रमः ॥ 4.17.4 ॥&lt;br&gt;&#xA;शक्रदत्ता वरा माला काञ्चनी वज्रभूषिता।&lt;br&gt;&#xA;दधार हरिमुख्यस्य प्राणांस्तेजः श्रियं च सा ॥ 4.17.5 ॥&lt;br&gt;&#xA;स तया मालया वीरो हैमया हरियूथपः।&lt;br&gt;&#xA;सन्ध्यानुगतपर्यन्तः पयोधर इवाभवत् ॥ 4.17.6 ॥&lt;br&gt;&#xA;तस्य माला च देहश्च मर्मघाती च यः शरः।&lt;br&gt;&#xA;त्रिधेव रचिता लक्ष्मीः पतितस्यापि शोभते ॥ 4.17.7 ॥&lt;br&gt;&#xA;तदस्त्रं तस्य वीरस्य स्वर्गमार्गप्रभावनम्।&lt;br&gt;&#xA;रामबाणासनक्षिप्तमावहत्परमां गतिम् ॥ 4.17.8 ॥&lt;br&gt;&#xA;तं तदा पतितं सङ्ख्ये गतार्चिषमिवानलम्।&lt;br&gt;&#xA;बहु मान्य च तं वीरं वीक्षमाणं शनैरिव ॥ 4.17.9 ॥&lt;br&gt;&#xA;ययातिमिव पुण्यान्ते देवलोकात्परिच्युतम्।&lt;br&gt;&#xA;आदित्यमिव कालेन युगान्ते भुवि पातितम् ॥ 4.17.10 ॥&lt;br&gt;&#xA;महेन्द्रमिव दुर्धर्षं महेन्द्रमिव दुःसहम्।&lt;br&gt;&#xA;महेन्द्रपुत्रं पतितं वालिनं हेममालिनम् ॥ 4.17.11 ॥&lt;br&gt;&#xA;सिंहोरस्कं महाबाहुं दीप्तास्यं हरिलोचनम्।&lt;br&gt;&#xA;लक्ष्मणानुगतो रामो ददर्शोपससर्प च ॥ 4.17.12 ॥&lt;br&gt;&#xA;तं दृष्ट्वा राघवं वाली लक्ष्मणं च महाबलम्।&lt;br&gt;&#xA;अब्रवीत्प्रश्रितं वाक्यं परुषं धर्मसंहितम् ॥ 4.17.13 ॥&lt;br&gt;&#xA;त्वं नराधिपतेः पुत्रः प्रथितः प्रियदर्शनः।&lt;br&gt;&#xA;कुलीनः सत्त्वसम्पन्नस्तेजस्वी चरितव्रतः ॥ 4.17.14 ॥&lt;br&gt;&#xA;पराङ्मुखवधं कृत्वा को नु प्राप्तस्त्वया गुणः।&lt;br&gt;&#xA;यदहं युद्धसंरब्धः शरेणोरसि ताडितः ॥ 4.17.15 ॥&lt;br&gt;&#xA;सानुक्रोशो जितोत्साहः समयज्ञो दृढव्रतः।&lt;br&gt;&#xA;इति ते सर्वभूतानि कथयन्ति यशो भुवि ॥ 4.17.16 ॥&lt;br&gt;&#xA;दमः शमः क्षमा धर्मो धृतिः सत्यं पराक्रमः।&lt;br&gt;&#xA;पार्थिवानां गुणा राजन् दण्डश्चाप्यपराधिषु ॥ 4.17.17 ॥&lt;br&gt;&#xA;तान् गुणान् सम्प्रधार्याहमग्र्यं चाभिजनं तव।&lt;br&gt;&#xA;तारया प्रतिषिद्धोऽपि सुग्रीवेण समागतः ॥ 4.17.18 ॥&lt;br&gt;&#xA;न मामन्येन संरब्धं प्रमत्तं योद्धुमर्हति।&lt;br&gt;&#xA;इति मे बुद्धिरुत्पन्ना बभूवादर्शने तव ॥ 4.17.19 ॥&lt;br&gt;&#xA;न त्वां विनिहतात्मानं धर्मध्वजमधार्मिकम्।&lt;br&gt;&#xA;जाने पापसमाचारं तृणैः कूपमिवावृतम् ॥ 4.17.20 ॥&lt;br&gt;&#xA;सतां वेषधरं पापं प्रच्छन्नमिव पावकम्।&lt;br&gt;&#xA;नाहं त्वामभिजानामि धर्मच्छद्माभिसंवृतम् ॥ 4.17.21 ॥&lt;br&gt;&#xA;विषये वा पुरे वा ते यदा नापकरोम्यहम्।&lt;br&gt;&#xA;न च त्वामवजाने च कस्मात्त्वं हंस्यकिल्बिषम् ॥ 4.17.22 ॥&lt;br&gt;&#xA;फलमूलाशनं नित्यं वानरं वनगोचरम्।&lt;br&gt;&#xA;मामिहाप्रतियुद्ध्यन्तमन्येन च समागतम् ॥ 4.17.23 ॥&lt;br&gt;&#xA;लिङ्गमप्यस्ति ते राजन् दृश्यतेऽधर्मसंहितम् ॥ 4.17.24 ॥&lt;br&gt;&#xA;कः क्षत्ित्रयकुले जातः श्रुतवान्नष्टसंशयः।&lt;br&gt;&#xA;धर्मलिङ्गप्रतिच्छन्नः क्रूरं कर्म समाचरेत् ॥ 4.17.25 ॥&lt;br&gt;&#xA;राम राजकुले जातो धर्मवानिति विश्रुतः।&lt;br&gt;&#xA;अभव्यो भव्यरूपेण किमर्थं परिधावसि ॥ 4.17.26 ॥&lt;br&gt;&#xA;साम दानं क्षमा धर्मः सत्यं धृतिपराक्रमौ।&lt;br&gt;&#xA;पार्थिवानां गुणा राजन् दण्डश्चाप्यपराधिषु ॥ 4.17.27 ॥&lt;br&gt;&#xA;वयं वनचरा राम मृगा मूलफलाशनाः।&lt;br&gt;&#xA;एषा प्रकृतिरस्माकं पुरुषस्त्वं नरेश्वरः ॥ 4.17.28 ॥&lt;br&gt;&#xA;भूमिर्हिरण्यं रूप्यं च विग्रहे कारणानि च।&lt;br&gt;&#xA;अत्र कस्ते वने लोभो मदीयेषु फलेषु वा ॥ 4.17.29 ॥&lt;br&gt;&#xA;नयश्च विनयश्चोभौ निग्रहानुग्रहावपि।&lt;br&gt;&#xA;राजवृत्तिरसङ्कीर्णा न नृपाः कामवृत्तयः ॥ 4.17.30 ॥&lt;br&gt;&#xA;त्वं तु कामप्रधानश्च कोपनश्चानवस्थितः।&lt;br&gt;&#xA;राजवृत्तैश्च सङ्कीर्णः शरासनपरायणः ॥ 4.17.31 ॥&lt;br&gt;&#xA;न तेऽस्त्यपचितिर्धर्मे नार्थे बुद्धिरवस्थिता।&lt;br&gt;&#xA;इन्द्रियैः कामवृत्तः सन् कृष्यसे मनुजेश्वर ॥ 4.17.32 ॥&lt;br&gt;&#xA;हत्वा बाणेन काकुत्स्थ मामिहानपराधिनम्।&lt;br&gt;&#xA;किं वक्ष्यसि सतां मध्ये कर्म कृत्वा जुगुप्सितम् ॥ 4.17.33 ॥&lt;br&gt;&#xA;राजहा ब्रह्महा गोघ्नश्चोरः प्राणिवधे रतः।&lt;br&gt;&#xA;नास्तिकः परिवेत्ता च सर्वे निरयगामिनः ॥ 4.17.34 ॥&lt;br&gt;&#xA;सूचकश्च कदर्यश्च मित्रघ्नो गुरुतल्पगः।&lt;br&gt;&#xA;लोकं पापात्मनामेते गच्छन्ते नात्र संशयः ॥ 4.17.35 ॥&lt;br&gt;&#xA;अधार्यं चर्म मे सद्भी रोमाण्यस्थि च वर्जितम्।&lt;br&gt;&#xA;अभक्ष्याणि च मांसानि त्वद्विधैर्धर्मचारिभिः ॥ 4.17.36 ॥&lt;br&gt;&#xA;पञ्च पञ्चनखा भक्ष्या ब्रह्मक्षत्त्रेण राघव।&lt;br&gt;&#xA;शल्यकः श्वाविधो गोधा शशः कूर्मश्च पञ्चमः ॥ 4.17.37 ॥&lt;br&gt;&#xA;चर्म चास्थि च मे राजन् न स्पृशन्ति मनीषिणः।&lt;br&gt;&#xA;अभक्ष्याणि च मांसानि सोऽहं पञ्चनखो हतः ॥ 4.17.38 ॥&lt;br&gt;&#xA;तारया वाक्यमुक्तोऽहं सत्यं सर्वज्ञया हितम्।&lt;br&gt;&#xA;तदतिक्रम्य मोहेन कालस्य वशमागतः ॥ 4.17.39 ॥&lt;br&gt;&#xA;त्वया नाथेन काकुत्स्थ न सनाथा वसुन्धरा।&lt;br&gt;&#xA;प्रमदा शीलसम्पन्ना धूर्तेन पतिना यथा ॥ 4.17.40 ॥&lt;br&gt;&#xA;शठो नैकृतिकः क्षुद्रो मिथ्याप्रश्रितमानसः।&lt;br&gt;&#xA;कथं दशरथेन त्वं जातः पापो महात्मना ॥ 4.17.41 ॥&lt;br&gt;&#xA;छिन्नचारित्रकक्ष्येण सतां धर्मातिवर्तिना।&lt;br&gt;&#xA;त्यक्तधर्माङ्कुशेनाहं निहतो रामहस्तिना ॥ 4.17.42 ॥&lt;br&gt;&#xA;अशुभं चाप्ययुक्तं च सतां चैव विगर्हितम्।&lt;br&gt;&#xA;वक्ष्यसे चेदृशं कृत्वा सद्भिः सह समागतः ॥ 4.17.43 ॥&lt;br&gt;&#xA;उदासीनेषु योऽस्मासु विक्रमस्ते प्रकाशितः।&lt;br&gt;&#xA;अपकारिषु तं राजन्नहि पश्यामि विक्रमम् ॥ 4.17.44 ॥&lt;br&gt;&#xA;दृश्यमानस्तु युध्येथा मया यदि नृपात्मज।&lt;br&gt;&#xA;अद्य वैवस्वतं देवं पश्येस्त्वं निहतो मया ॥ 4.17.45 ॥&lt;br&gt;&#xA;त्वयाऽदृश्येन तु रणे निहतोऽहं दुरासदः।&lt;br&gt;&#xA;प्रसुप्तः पन्नगेनेव नरः पानवशं गतः ॥ 4.17.46 ॥&lt;br&gt;&#xA;मैथिलीमहमेकाह्ना तव चानीतवान् भवेत्।&lt;br&gt;&#xA;राक्षसं च दुरात्मानं तव भार्यापहारिणम् ॥ 4.17.47 ॥&lt;br&gt;&#xA;सुग्रीवप्रियकामेन यत्कृतेऽस्मि हतस्त्वया।&lt;br&gt;&#xA;कण्ठे बद्ध्वा प्रदद्यां ते निहतं रावणं रणे ॥ 4.17.48 ॥&lt;br&gt;&#xA;न्यस्तां सागरतोये वा पाताले वापि मैथिलीम्।&lt;br&gt;&#xA;आनयेयं तवादेशाच्छ्वेतामश्वतरीमिव ॥ 4.17.49 ॥&lt;br&gt;&#xA;युक्तं यत्प्राप्नुयाद्राज्यं सुग्रीवः स्वर्गते मयि।&lt;br&gt;&#xA;अयुक्तं यदधर्मेण त्वयाहं निहतो रणे ॥ 4.17.50 ॥&lt;br&gt;&#xA;काममेवंविधो लोकः कालेन विनियुज्यते।&lt;br&gt;&#xA;क्षमं चेद्भवता प्राप्तमुत्तरं साधु चिन्त्यताम् ॥ 4.17.51 ॥&lt;br&gt;&#xA;इत्येवमुक्त्वा परिशुष्कवक्रः शराभिघाताद्व्यथितो महात्मा।&lt;br&gt;&#xA;समीक्ष्य रामं रविसन्निकाशं तूष्णीं बभूवामरराजसूनुः ॥ 4.17.52 ॥&lt;/p&gt;</description>
    </item>
    <item>
      <title>०१८ रामेण वालिवधसमर्थनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/018_rAmeNa_vAlivadhasamarthanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/018_rAmeNa_vAlivadhasamarthanam/</guid>
      <description>&lt;p&gt;इत्युक्तः प्रश्रितं वाक्यं धर्मार्थसहितं हितम्।&lt;br&gt;&#xA;परुषं वालिना रामो निहतेन विचेतसा ॥ 4.18.1 ॥&lt;br&gt;&#xA;तं निष्प्रभमिवादित्यं मुक्ततोयमिवाम्बुदम्।&lt;br&gt;&#xA;उक्तवाक्यं हरिश्रेष्ठमुपशान्तमिवानलम् ॥ 4.18.2 ॥&lt;br&gt;&#xA;धर्मार्थगुणसम्पन्नं हरीश्वरमनुत्तमम्।&lt;br&gt;&#xA;अधिक्षिप्तस्तदा रामः पश्चाद्वालिमब्रवीत् ॥ 4.18.3 ॥&lt;br&gt;&#xA;धर्ममथ च कामं च समयं चापि लौकिकम्।&lt;br&gt;&#xA;अविज्ञाय कथं बाल्यान्मामिहाद्य विगर्हसे ॥ 4.18.4 ॥&lt;br&gt;&#xA;अपृष्ट्वा बुद्धिसम्पन्नान् वृद्धानाचार्यसम्मतान्।&lt;br&gt;&#xA;सौम्य वानरचापल्यात्किं मां वक्तुमिहेच्छसि ॥ 4.18.5 ॥&lt;br&gt;&#xA;इक्ष्वाकूणामियं भूमिः सशैलवनकानना।&lt;br&gt;&#xA;मृगपक्षिमनुष्याणां निग्रहप्रग्रहावपि ॥ 4.18.6 ॥&lt;br&gt;&#xA;तां पालयति धर्मात्मा भरतः सत्यवागृजुः।&lt;br&gt;&#xA;धर्मकामार्थतत्त्वज्ञो निग्रहानुग्रहे रतः ॥ 4.18.7 ॥&lt;br&gt;&#xA;नयश्च विनयश्चोभौ यस्मिन् सत्यं च सुस्थितम्।&lt;br&gt;&#xA;विक्रमश्च यथादृष्टः स राजा देशकालवित् ॥ 4.18.8 ॥&lt;br&gt;&#xA;तस्य धर्मकृतादेशा वयमन्ये च पार्थिवाः।&lt;br&gt;&#xA;चरामो वसुधां कृत्स्नां धर्मसन्तानमिच्छवः ॥ 4.18.9 ॥&lt;br&gt;&#xA;तस्मिन्नृपतिशार्दूले भरते धर्मवत्सले।&lt;br&gt;&#xA;पालयत्यखिलां भूमिं कश्चरेद्धर्मनिग्रहम् ॥ 4.18.10 ॥&lt;br&gt;&#xA;ते वयं धर्मविभ्रष्टं स्वधर्मे परमे स्थिताः।&lt;br&gt;&#xA;भरताज्ञां पुरस्कृत्य निगृह्णीमो यथाविधि ॥ 4.18.11 ॥&lt;br&gt;&#xA;त्वं तु सङ्क्लिष्टधर्मा च कर्मणा च विगर्हितः।&lt;br&gt;&#xA;कामतन्त्रप्रधानश्च न स्थितो राजवर्त्मनि ॥ 4.18.12 ॥&lt;br&gt;&#xA;ज्येष्ठो भ्राता पिता चैव यश्च विद्यां प्रयच्छति।&lt;br&gt;&#xA;त्रयस्ते पितरो ज्ञेया धर्मे पथि हि वर्तिनः ॥ 4.18.13 ॥&lt;br&gt;&#xA;यवीयानात्मनः पुत्रः शिष्यश्चापि गुणोदितः।&lt;br&gt;&#xA;पुत्रवत्ते त्रयश्चिन्त्या धर्मश्चेदत्र कारणम् ॥ 4.18.14 ॥&lt;br&gt;&#xA;सूक्ष्मः परमदुर्ज्ञेयः सतां धर्मः प्लवङ्गम।&lt;br&gt;&#xA;हृदिस्थः सर्वभूतानामात्मा वेद शुभाशुभम् ॥ 4.18.15 ॥&lt;br&gt;&#xA;चपलश्चपलैः साध वानरैरकृतात्मभिः।&lt;br&gt;&#xA;जात्यन्ध इव जात्यन्धैर्मन्त्रयन् द्रक्ष्यसे नु किम् ॥ 4.18.16 ॥&lt;br&gt;&#xA;अहं तु व्यक्ततामस्य वचनस्य ब्रवीमि ते।&lt;br&gt;&#xA;न हि मां केवलं रोषात्त्वं विगर्हितुमर्हसि ॥ 4.18.17 ॥&lt;br&gt;&#xA;तदेतत्कारणं पश्य यदथ त्वं मया हतः।&lt;br&gt;&#xA;भ्रातुर्वर्तसि भार्यायां त्यक्त्वा धर्मं सनातनम् ॥ 4.18.18 ॥&lt;br&gt;&#xA;अस्य त्वं धरमाणस्य सुग्रीवस्य महात्मनः।&lt;br&gt;&#xA;रुमायां वर्तसे कामात् स्नुषायां पापकर्मकृत् ॥ 4.18.19 ॥&lt;br&gt;&#xA;तद्व्यतीतस्य ते धर्मात्कामवृत्तस्य वानर।&lt;br&gt;&#xA;भ्रातृभार्यावमर्शेऽस्मिन् दण्डोऽयं प्रतिपादितः ॥ 4.18.20 ॥&lt;br&gt;&#xA;नहि धर्मविरुद्धस्य लोकवृत्तादपेयुषः।&lt;br&gt;&#xA;दण्डादन्यत्र पश्यामि निग्रहं हरियूथप ॥ 4.18.21 ॥&lt;br&gt;&#xA;न हि ते मर्षये पापं क्षत्ित्रयोऽहं कुलोद्भवः ॥ 4.18.22 ॥&lt;br&gt;&#xA;औरसीं भगिनीं वापि भार्यां वाप्यनुजस्य यः।&lt;br&gt;&#xA;प्रचरेत नरः कामात्तस्य दण्डो वधः स्मृतः ॥ 4.18.23 ॥&lt;br&gt;&#xA;भरतस्तु महीपालो वयं त्वादेशवर्तिनः।&lt;br&gt;&#xA;त्वं तु धर्मादतिक्रान्तः कथं शक्य उपेक्षितुम् ॥ 4.18.24 ॥&lt;br&gt;&#xA;गुरुर्धर्मव्यतिक्रान्तं प्राज्ञो धर्मेण पालयन्।&lt;br&gt;&#xA;भरतः कामवृत्तानां निग्रहे पर्यवस्थितः ॥ 4.18.25 ॥&lt;br&gt;&#xA;वयं तु भरतादेशं विधिं कृत्वा हरीश्वर।&lt;br&gt;&#xA;त्वद्विधान् भिन्नमर्यादान् नियन्तुं पर्यवस्थिताः ॥ 4.18.26 ॥&lt;br&gt;&#xA;सुग्रीवेण च मे सख्यं लक्ष्मणेन यथा तथा।&lt;br&gt;&#xA;दारराज्यनिमित्तं च निःश्रेयसि रतः स मे ॥ 4.18.27 ॥&lt;br&gt;&#xA;प्रतिज्ञा च मया दत्ता तदा वानरसन्निधौ।&lt;br&gt;&#xA;प्रतिज्ञा च कथं शक्या मद्विधेनानवेक्षितुम् ॥ 4.18.28 ॥&lt;br&gt;&#xA;तदेभिः कारणैः सर्वैर्महद्भिर्धर्मसंहितैः।&lt;br&gt;&#xA;शासनं तव यद्युक्तं तद्भवाननुमन्यताम् ॥ 4.18.29 ॥&lt;br&gt;&#xA;सर्वथा धर्म इत्येव द्रष्टव्यस्तव निग्रहः ॥ 4.18.30 ॥&lt;br&gt;&#xA;वयस्यस्यापि कर्तव्यं धर्ममेवानुपश्यतः।&lt;br&gt;&#xA;शक्यं त्वयापि तत्कार्यं धर्ममेवानुपश्यता ॥ 4.18.31 ॥&lt;br&gt;&#xA;श्रूयते मनुना गीतौ श्लोकौ चारित्रवत्सलौ।&lt;br&gt;&#xA;गृहीतौ धर्मकुशलैस्तत्तथा चरितं हरे ॥ 4.18.32 ॥&lt;br&gt;&#xA;राजभिर्धृतदण्डास्तु कृत्वा प्रापानि मानवाः।&lt;br&gt;&#xA;निर्मलाः स्वर्गमायान्ति सन्तः सुकृतिनो यथा ॥ 4.18.33 ॥&lt;br&gt;&#xA;शासनाद्वा विमोक्षाद्वा स्तेनः स्तेयाद्विमुच्यते।&lt;br&gt;&#xA;राजा त्वशासनात् पापं तदवाप्नोति किल्बिषम् ॥ 4.18.34 ॥&lt;br&gt;&#xA;आर्येण मम मान्धात्रा व्यसनं घोरमीप्सितम्।&lt;br&gt;&#xA;श्रमणेन कृते पापे यथा पापं कृतं त्वया ॥ 4.18.35 ॥&lt;br&gt;&#xA;अन्यैरपि कृतं पापं प्रमत्तैर्वसुधाधिपैः।&lt;br&gt;&#xA;प्रायश्चित्तं च कुर्वन्ति तेन तच्छाम्यते रजः ॥ 4.18.36 ॥&lt;br&gt;&#xA;तदलं परितापेन धर्मतः परिकल्पितः।&lt;br&gt;&#xA;वधो वानरशार्दूल न वयं स्ववशे स्थिताः ॥ 4.18.37 ॥&lt;br&gt;&#xA;शृणु चाप्यपरं भूयः कारणं हरिपुङ्व।&lt;br&gt;&#xA;यच्छ्रुत्वा हेतुमद्वीर न मन्युं कर्तुमर्हसि ॥ 4.18.38 ॥&lt;br&gt;&#xA;न मे तत्र मनस्तापो न मन्युर्हरियूथप।&lt;br&gt;&#xA;वागुराभिश्च पाशैश्च कूटैश्च विविधैर्नराः ॥ 4.18.39 ॥&lt;br&gt;&#xA;प्रतिच्छन्नाश्च दृश्याश्च गृह्णन्ति सुबहून् मृगान्।&lt;br&gt;&#xA;प्रधावितान्वा वित्रस्तान् विस्रब्धांश्चापि निष्ठितान् ॥ 4.18.40 ॥&lt;br&gt;&#xA;प्रमत्तानप्रमत्तान्वा नरा मांसार्थिनो भृशम्।&lt;br&gt;&#xA;विध्यन्ति विमुखांश्चापि न च दोषोऽत्र विद्यते ॥ 4.18.41 ॥&lt;br&gt;&#xA;तस्मात्त्वं निहतो यद्धे मया बाणेन वानर।&lt;br&gt;&#xA;अयुध्यन्प्रतुयुध्यन्वा यस्माच्छाखामृगो ह्यसि ॥ 4.18.42 ॥&lt;br&gt;&#xA;दुर्लभस्य च धर्मस्य जीवितस्य शुभस्य च।&lt;br&gt;&#xA;राजानो वानरश्रेष्ठ प्रदातारो न संशयः ॥ 4.18.43 ॥&lt;br&gt;&#xA;तान्न हिंस्यान्न चाक्रोशेन्नाक्षिपेन्नाप्रियं वदेत्।&lt;br&gt;&#xA;देवा मनुष्यरूपेण चरन्त्येते महीतले ॥ 4.18.44 ॥&lt;br&gt;&#xA;त्वं तु धर्ममविज्ञाय केवलं रोषमास्थितः।&lt;br&gt;&#xA;प्रदूषयसि मां धर्मे पितृपैतामहे स्थितम् ॥ 4.18.45 ॥&lt;br&gt;&#xA;न दोषं राघवे दध्यौ धर्मेऽधिगतनिश्चयः।&lt;br&gt;&#xA;प्रत्युवाच ततो रामं प्राञ्जलिर्वानरेश्वरः ॥ 4.18.46 ॥&lt;br&gt;&#xA;यत्त्वमात्थ नरश्रेष्ठ तदेवं नात्र संशयः।&lt;br&gt;&#xA;प्रतिवक्तुं प्रकृष्टे हि नाप्रकृष्टस्तु शक्नुयात् ॥ 4.18.47 ॥&lt;br&gt;&#xA;तदयुक्तं मया पूर्वं प्रमादादुक्तमप्रियम्।&lt;br&gt;&#xA;तत्रापि खलु मे दोषं कर्तुं नार्हसि राघव ॥ 4.18.48 ॥&lt;br&gt;&#xA;त्वं हि दृष्टार्थतत्त्वज्ञः प्रजानां च हिते रतः।&lt;br&gt;&#xA;कार्यकारणसिद्धौ ते प्रसन्ना बुद्धिरव्यया ॥ 4.18.49 ॥&lt;br&gt;&#xA;मामप्यगतधर्माणं व्यतिक्रान्तपुरस्कृतम्।&lt;br&gt;&#xA;धर्मसंहितया वाचा धर्मज्ञ परिपालय ॥ 4.18.50 ॥&lt;br&gt;&#xA;न त्वात्मानमहं शोचे न तारां न च बान्धवान्।&lt;br&gt;&#xA;यथा पुत्रं गुणश्रेष्ठमङ्गदं कनकाङ्गदम् ॥ 4.18.51 ॥&lt;br&gt;&#xA;स ममादर्शनाद्दीनो बाल्यात्प्रभृति लालितः।&lt;br&gt;&#xA;तटाक इव पीताम्बुरुपशोषं गमिष्यति ॥ 4.18.52 ॥&lt;br&gt;&#xA;बालश्चाकृतबुद्धिश्च एकपुत्रश्च मे प्रियः।&lt;br&gt;&#xA;तारेयो राम भवता रक्षणीयो महाबलः ॥ 4.18.53 ॥&lt;br&gt;&#xA;सुग्रीवे चाङ्गदे चैव विधत्स्व मतिमुत्तमाम्।&lt;br&gt;&#xA;त्वं हि शास्ता च गोप्ता च कार्याकार्यविधौ स्थितः ॥ 4.18.54 ॥&lt;br&gt;&#xA;या ते नरपते वृत्तिर्भरते लक्ष्मणे च या।&lt;br&gt;&#xA;सुग्रीवे चाङ्गदे राजंस्तां त्वमाधातुमर्हसि ॥ 4.18.55 ॥&lt;br&gt;&#xA;मद्दोषकृतदोषां तां यथा तारां तपस्विनीम्।&lt;br&gt;&#xA;सुग्रीवो नावमन्येत तथाऽवस्थातुमर्हसि ॥ 4.18.56 ॥&lt;br&gt;&#xA;त्वया ह्यनुगृहीतेन राज्यं शक्यमुपासितुम्।&lt;br&gt;&#xA;त्वद्वशे वर्तमानेन तव चित्तानुवर्तिना ॥ 4.18.57 ॥&lt;br&gt;&#xA;शक्यं दिवं चार्जयितुं वसुधां चापि शासितुम् ॥ 4.18.58 ॥&lt;br&gt;&#xA;त्वत्तोहं वधमाकाङ्क्षन्वार्यमाणोपि तारया।&lt;br&gt;&#xA;सुग्रीवेण सह भ्रात्रा द्वन्द्वयुद्धमुपागतः ॥ 4.18.59 ॥&lt;br&gt;&#xA;इत्युक्त्वा सन्नतो रामं विरराम हरीश्वरः ॥ 4.18.60 ॥&lt;br&gt;&#xA;स तमाश्वासयद्रामो वालिनं व्यक्तदर्शनम्।&lt;br&gt;&#xA;सामसम्पन्नया वाचा धर्मतत्त्वार्थयुक्तया ॥ 4.18.61 ॥&lt;br&gt;&#xA;न सन्तापस्त्वया कार्य एतदर्थं प्लवङ्गम ॥ 4.18.62 ॥&lt;br&gt;&#xA;न वयं भवता चिन्त्या नाप्यात्मा हरिसत्तम।&lt;br&gt;&#xA;वयं भवद्विशेषेण धर्मतः कृतनिश्चयाः ॥ 4.18.63 ॥&lt;br&gt;&#xA;दण्ड्ये यः पातयेद्दण्डं दण्ड्यो यश्चापि दण्ड्यते।&lt;br&gt;&#xA;कार्यकारणसिद्धार्थावुभौ तौ नावसीदतः ॥ 4.18.64 ॥&lt;br&gt;&#xA;तद्भवान् दण्डसंयोगादस्माद्विगतकल्मषः।&lt;br&gt;&#xA;गतः स्वां प्रकृतिं धर्म्यां धर्मदृष्टेन वर्त्मना ॥ 4.18.65 ॥&lt;br&gt;&#xA;त्यज शोकं च मोहं च भयं च हृदये स्थितम्।&lt;br&gt;&#xA;त्वया विधानं हर्यग्र्य न शक्यमतिवर्तितुम् ॥ 4.18.66 ॥&lt;br&gt;&#xA;यथा त्वय्यङ्गदो नित्यं वर्तते वानरेश्वर।&lt;br&gt;&#xA;तथा वर्तेत सुग्रीवे मयि चापि न संशयः ॥ 4.18.67 ॥&lt;br&gt;&#xA;स तस्य वाक्यं मधुरं महात्मनः समाहितं धर्मपथानुवर्तिनः।&lt;br&gt;&#xA;निशम्य रामस्य रणावमर्दिनो वचः सुयुक्तं निजगाद वानरः ॥ 4.18.68 ॥&lt;br&gt;&#xA;शराभितप्तेन विचेतसा मया प्रदूषितस्त्वं यदजानता प्रभो।&lt;br&gt;&#xA;इदं महेन्द्रोपम भीमविक्रम प्रसादितस्त्वं क्षम मे नरेश्वर ॥ 4.18.69 ॥&lt;/p&gt;</description>
    </item>
    <item>
      <title>०१९ तारागमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/019_tArAgamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/019_tArAgamanam/</guid>
      <description>&lt;p&gt;स वानरमहाराजः शयानः शरविक्षतः।&lt;br&gt;&#xA;प्रुत्युक्तो हेतुमद्वाक्यैर्नोत्तरं प्रत्यपद्यत ॥ 4.19.1 ॥&lt;br&gt;&#xA;अश्मभिः प्रविभिन्नाङ्गः पादपैराहतो भृशम्।&lt;br&gt;&#xA;रामबाणेन च क्रान्तो जीवितान्ते मुमोह सः ॥ 4.19.2 ॥&lt;br&gt;&#xA;तं भार्या बाणमोक्षेण रामदत्तेन संयुगे।&lt;br&gt;&#xA;हतं प्लवगशार्दूलं तारा शुश्राव वालिनम् ॥ 4.19.3 ॥&lt;br&gt;&#xA;सा सपुत्राऽप्रियं श्रुत्वा वधं भर्तुः सुदारुणम्।&lt;br&gt;&#xA;निष्पपात भृशं त्रस्ता विविधाद्गिरिगह्वरात् ॥ 4.19.4 ॥&lt;br&gt;&#xA;ये त्वङ्गदपरीवारा वानरा भीमविक्रमाः।&lt;br&gt;&#xA;ते सकार्मुकमालोक्य रामं त्रस्ताः प्रदुद्रुवुः ॥ 4.19.5 ॥&lt;br&gt;&#xA;सा ददर्श ततस्त्रस्तान् हरीनापततो भृशम्।&lt;br&gt;&#xA;यूथादिव परिभ्रष्टान् मृगान्निहतयूथपान् ॥ 4.19.6 ॥&lt;br&gt;&#xA;तानुवाच समासाद्य दुःखितान् दुःखिता सती।&lt;br&gt;&#xA;रामवित्रासितान्त्सर्वाननुबद्धानिवेषुभिः ॥ 4.19.7 ॥&lt;br&gt;&#xA;वानरा राजसिंहस्य यस्य यूयं पुरःसराः।&lt;br&gt;&#xA;तं विहाय सुसन्त्रस्ताः कस्माद्द्रवथ दुर्गताः ॥ 4.19.8 ॥&lt;br&gt;&#xA;राज्यहेतोः स चेद् भ्राता भ्रात्रा रौद्रेण पातितः।&lt;br&gt;&#xA;रामेण प्रहितै रौद्रैर्मार्गणैर्दूरपातिभिः ॥ 4.19.9 ॥&lt;br&gt;&#xA;कपिपत्न्या वचः श्रुत्वा कपयः कामरूपिणः।&lt;br&gt;&#xA;प्राप्तकालमविक्लिष्टमूचुर्वचनमङ्गनाम् ॥ 4.19.10 ॥&lt;br&gt;&#xA;जीवपुत्रे निवर्तस्व पुत्रं रक्षस्व चाङ्गदम्।&lt;br&gt;&#xA;अन्तको रामरूपेण हत्वा नयति वालिनम् ॥ 4.19.11 ॥&lt;br&gt;&#xA;क्षिप्तान् वृक्षान् समाविध्य विपुलाश्च शिलास्तथा।&lt;br&gt;&#xA;वाली वज्रसमैर्बाणै रामेण विनिपातितः ॥ 4.19.12 ॥&lt;br&gt;&#xA;अभिद्रुतमिदं सर्वं विद्रुतं प्रसृतं बलम्।&lt;br&gt;&#xA;अस्मिन् प्लवगशार्दूले हते शक्रसमप्रभे ॥ 4.19.13 ॥&lt;br&gt;&#xA;रक्ष्यतां नगरद्वारमङ्गदश्चाभिषिच्यताम्।&lt;br&gt;&#xA;पदस्थं वालिनः पुत्रं भजिष्यन्ति प्लवङ्गमाः ॥ 4.19.14 ॥&lt;br&gt;&#xA;अथवाऽरुचितं स्थानमिह ते रुचिरानने।&lt;br&gt;&#xA;आविशन्ति हि दुर्गाणि क्षिप्रमन्यानि वानराः ॥ 4.19.15 ॥&lt;br&gt;&#xA;अभार्याश्च सभार्याश्च सन्त्यत्र वनचारिणः।&lt;br&gt;&#xA;लुब्धेभ्यो विप्रयुक्तेभ्यस्तेभ्यो नस्तुमुलं भयम् ॥ 4.19.16 ॥&lt;br&gt;&#xA;अल्पान्तरगतानां तु श्रुत्वा वचनमङ्गना।&lt;br&gt;&#xA;आत्मनः प्रतिरूपं सा बभाषे चारुहासिनी ॥ 4.19.17 ॥&lt;br&gt;&#xA;पुत्रेण मम किं कार्यं किं राज्येन किमात्मना।&lt;br&gt;&#xA;कपिसिंहे महाभागे तस्मिन् भर्तरि नश्यति ॥ 4.19.18 ॥&lt;br&gt;&#xA;पादमूलं गमिष्यामि तस्यैवाहं महात्मनः।&lt;br&gt;&#xA;योऽसौ रामप्रयुक्तेन शरेण विनिपातितः ॥ 4.19.19 ॥&lt;br&gt;&#xA;एवमुक्त्वा प्रदुद्राव रुदन्ती शोककर्शिता।&lt;br&gt;&#xA;शिरश्चोरश्च बाहुभ्यां दुःखेन समभिघ्नती ॥ 4.19.20 ॥&lt;br&gt;&#xA;आव्रजन्ती ददर्शाथ पतिं निपतितं भुवि।&lt;br&gt;&#xA;हन्तारं दानवेन्द्राणां समरेष्वनिवर्तिनाम् ॥ 4.19.21 ॥&lt;br&gt;&#xA;क्षेप्तारं पर्वतेन्द्राणां वज्राणामिव वासवम्।&lt;br&gt;&#xA;महावातसमाविष्टं महामेघौघनिःस्वनम् ॥ 4.19.22 ॥&lt;br&gt;&#xA;शक्रतुल्यपराक्रान्तं वृष्ट्वेवोपरतं घनम्।&lt;br&gt;&#xA;नर्दन्तं नर्दतां भीमं शूरं शूरेण पातितम् ॥ 4.19.23 ॥&lt;br&gt;&#xA;शार्दूलेनामिषस्यार्थे मृगराजं यथा हतम्।&lt;br&gt;&#xA;अर्चितं सर्वलोकस्य सपताकं सवेदिकम् ॥ 4.19.24 ॥&lt;br&gt;&#xA;अवष्टभ्य च तिष्ठन्तं ददर्श धनुरुत्तमम्।&lt;br&gt;&#xA;रामं रामानुजं चैव भर्तुश्चैवानुजं शुभा ॥ 4.19.25 ॥&lt;br&gt;&#xA;तानतीत्य समासाद्य भर्तारं निहतं रणे।&lt;br&gt;&#xA;समीक्ष्य व्यथिता भूमौ सम्भ्रान्ता निपपात ह ॥ 4.19.26 ॥&lt;br&gt;&#xA;सुप्त्वैव पुनरुत्थाय आर्यपुत्रेति क्रोशती।&lt;br&gt;&#xA;रुरोद सा पतिं दृष्ट्वा सन्दितं मृत्युदामभिः ॥ 4.19.27 ॥&lt;br&gt;&#xA;तामवेक्ष्य तु सुग्रीवः क्रोशन्तीं कुररीमिव।&lt;br&gt;&#xA;विषादमगमत्कष्टं दष्ट्वा चाङ्गदमागतम् ॥ 4.19.28 ॥&lt;/p&gt;</description>
    </item>
    <item>
      <title>०२० ताराविलापः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/020_tArAvilApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/020_tArAvilApaH/</guid>
      <description>&lt;p&gt;दृष्ट्वा विनिहतं भूमौ तारा ताराधिपानना।&lt;br&gt;&#xA;सा समासाद्य भर्तारं पर्यष्वजत भामिनी ॥ 4.20.1 ॥&lt;br&gt;&#xA;वानरेन्द्रं महेन्द्राभं शोकसन्तप्तमानसा।&lt;br&gt;&#xA;तारा तरुमिवोन्मूलं पर्यदेवयदातुरा ॥ 4.20.2 ॥&lt;br&gt;&#xA;रणे दारुणविक्रन्त प्रवीर प्लवतां वर।&lt;br&gt;&#xA;किं दीनामपुरोभागामद्य त्वं नाभिभाषसे ॥ 4.20.3 ॥&lt;br&gt;&#xA;उत्तिष्ठ हरिशार्दूल भजस्व शयनोत्तमम्।&lt;br&gt;&#xA;नैवंविधाः शेरते हि भूमौ नृपतिसत्तमाः ॥ 4.20.4 ॥&lt;br&gt;&#xA;अतीव खलु ते कान्ता वसुधा वसुधाधिप।&lt;br&gt;&#xA;गतासुरपि यां गात्रैर्मां विहाय निषेवसे ॥ 4.20.5 ॥&lt;br&gt;&#xA;व्यक्तमन्या त्वया वीर धर्मतः सम्प्रवर्तिता।&lt;br&gt;&#xA;किष्किन्धेव पुरी रम्या स्वर्गमार्गे विनिर्मिता ॥ 4.20.6 ॥&lt;br&gt;&#xA;यान्यस्माभिस्त्वया सार्धं वनेषु मधुगन्धिषु।&lt;br&gt;&#xA;विहृतानि त्वया काले तेषामुपरमः कृतः ॥ 4.20.7 ॥&lt;br&gt;&#xA;निरानन्दा निराशाऽहं निमग्ना शोकसागरे।&lt;br&gt;&#xA;त्वयि पञ्चत्वमापन्ने महायूथपयूथपे ॥ 4.20.8 ॥&lt;br&gt;&#xA;हृदयं सुस्थिरं मह्यं दृष्ट्वा विनिहतं पतिम्।&lt;br&gt;&#xA;यन्न शोकाभिसन्तप्तं स्फुटतेऽद्य सहस्रधा ॥ 4.20.9 ॥&lt;br&gt;&#xA;सुग्रीवस्य त्वया भार्या हृता स च विवासितः।&lt;br&gt;&#xA;यत्तु तस्य त्वया व्युष्टिः प्राप्येयं प्लवगाधिप ॥ 4.20.10 ॥&lt;br&gt;&#xA;निःश्रेयसपरा मोहात्त्वया चाहं विगर्हिता।&lt;br&gt;&#xA;यैषाऽब्रवं हितं वाक्यं वानरेन्द्र हितैषिणी ॥ 4.20.11 ॥&lt;br&gt;&#xA;रूपयौवनदृप्तानां दक्षिणानां च मानद।&lt;br&gt;&#xA;नूनमप्सरसामार्य चित्तानि प्रमथिष्यसि ॥ 4.20.12 ॥&lt;br&gt;&#xA;कालो निःसंशयो नूनं जीवितान्तकरस्तव।&lt;br&gt;&#xA;बलाद्येनावपन्नोऽसि सुग्रीवस्यावशो वशम् ॥ 4.20.13 ॥&lt;br&gt;&#xA;वैधव्यं शोकसन्तापं कृपणं कृपणा सती।&lt;br&gt;&#xA;अदुःखोपचिता पूर्वं वर्तयिष्याम्यनाथवत् ॥ 4.20.14 ॥&lt;br&gt;&#xA;लालितश्चाङ्गदो वीरः सुकुमारः सुखोचितः।&lt;br&gt;&#xA;वत्स्यते कामवस्थां मे पितृव्ये क्रोधमूर्च्छिते ॥ 4.20.15 ॥&lt;br&gt;&#xA;कुरुष्व पितरं पुत्र सुदृष्टं धर्मवत्सलम्।&lt;br&gt;&#xA;दुर्लभं दर्शनं वत्स तव तस्य भविष्यति ॥ 4.20.16 ॥&lt;br&gt;&#xA;समाश्वासय पुत्रं त्वं सन्देशं सन्दिशस्व च।&lt;br&gt;&#xA;मूर्ध्नि चैनं समाघ्राय प्रवासं प्रस्थितो ह्यसि ॥ 4.20.17 ॥&lt;br&gt;&#xA;रामेण हि महत्कर्मकृतं त्वामभिनिघ्नता।&lt;br&gt;&#xA;आनृण्यं च गतं तस्य सुग्रवस्य प्रतिश्रवे ॥ 4.20.18 ॥&lt;br&gt;&#xA;सकामो भव सुग्रीव रुमां त्वं प्रतिपत्स्यसे।&lt;br&gt;&#xA;भुङ्क्ष्व राज्यमनुद्विग्नः शस्तो भ्राता रिपुस्तव ॥ 4.20.19 ॥&lt;br&gt;&#xA;किं मामेवं विलपतीं प्रेम्णा त्वं नाभिभाषसे।&lt;br&gt;&#xA;इमाः पश्य वरा बह्वीर्भार्यास्ते वानरेश्वर ॥ 4.20.20 ॥&lt;br&gt;&#xA;तस्या विपलितं श्रुत्वा वानर्यः सर्वतश्च ताः।&lt;br&gt;&#xA;परिगृह्याङ्गदं दीनं दुःखार्ताः परिचुक्रुशुः ॥ 4.20.21 ॥&lt;br&gt;&#xA;किमङ्गदं साङ्गदवीरबाहो विहाय यास्यद्य चिरप्रवासम्।&lt;br&gt;&#xA;न युक्तमेवं गुणसन्निकृष्टं विहाय पुत्रं प्रियपुत्र गन्तुम् ॥ 4.20.22 ॥&lt;br&gt;&#xA;किमप्रयिं ते प्रियचारुवेष मया कृतं नाथ सुतेन वा ते।&lt;br&gt;&#xA;सहाङ्गदां मां स विहाय वीर यत्प्रस्थितो दीर्घमितः प्रवासम् ॥ 4.20.23 ॥&lt;br&gt;&#xA;यद्यप्रियं किञ्चिदसम्प्रधार्यं कृतं मया स्यात्तव दीर्घबाहो।&lt;br&gt;&#xA;क्षमस्व मे तद्धरिवंशनाथ व्रजामि मूर्ध्ना तव वीर पादौ ॥ 4.20.24 ॥&lt;br&gt;&#xA;तथा तु तारा करुणं रुदन्ती भर्तुः समीपे सह वानरीभिः।&lt;br&gt;&#xA;व्यवस्यत प्रायमुपोपवेष्टुमनिन्द्यवर्णा भुवि यत्र वाली ॥ 4.20.25 ॥&lt;/p&gt;</description>
    </item>
    <item>
      <title>०२१ हनुमता तारासान्त्वनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/021_hanumatA_tArAsAntvanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/021_hanumatA_tArAsAntvanam/</guid>
      <description>&lt;p&gt;ततो निपतितां तारां च्युतां तारामिवाम्बरात्।&lt;br&gt;&#xA;शनैराश्वासयामास हनुमान् हरियूथपः ॥ 4.21.1 ॥&lt;br&gt;&#xA;गुणदेषकृतं जन्तुः स्वकर्मफलहेतुकम्।&lt;br&gt;&#xA;अव्यग्रस्तदवाप्नोति सर्वं प्रेत्य शुभाशुभम् ॥ 4.21.2 ॥&lt;br&gt;&#xA;शोच्या शोचसि कं शोच्यं दीनं दीनाऽनुकम्पसे।&lt;br&gt;&#xA;कस्य को वाऽनुशोच्योऽस्ति देहेऽस्मिन् बुद्बुदोपमे ॥ 4.21.3 ॥&lt;br&gt;&#xA;अङ्गदस्तु कुमारोऽयं द्रष्टव्यो जीवपुत्रया।&lt;br&gt;&#xA;आयत्यां च विधेयानि समर्थान्यस्य चिन्तय ॥ 4.21.4 ॥&lt;br&gt;&#xA;जानास्यनियतामेवं भूतानामागतिं गतिम्।&lt;br&gt;&#xA;तस्माच्छुभं हि कर्तव्यं पण्डिते नैहलौकिकम् ॥ 4.21.5 ॥&lt;br&gt;&#xA;यस्मिन् हरिसहस्राणि प्रयुतान्यर्बुदानि च।&lt;br&gt;&#xA;वर्तयन्ति कृतांशानि सोऽयं दिष्टान्तमागतः ॥ 4.21.6 ॥&lt;br&gt;&#xA;यदयं न्यायदृष्टार्थः सामदानक्षमापरः।&lt;br&gt;&#xA;गतो धर्मजितां भूमिं नैनं शोचितुमर्हसि ॥ 4.21.7 ॥&lt;br&gt;&#xA;सर्वे हि हरिशार्दूलाः पुत्रश्चायं तवाङ्गदः।&lt;br&gt;&#xA;इदं हर्यृक्षराज्यं च त्वत्सनाथमनिन्दिते ॥ 4.21.8 ॥&lt;br&gt;&#xA;ताविमौ शोकसन्तापौ शनैः प्रेरय भामिनि।&lt;br&gt;&#xA;त्वाय परिगृहीतोऽयमङ्गदः शास्तु मेदिनीम् ॥ 4.21.9 ॥&lt;br&gt;&#xA;सन्ततिश्च यथा दृष्टा कृत्यं यच्चापि साम्प्रतम्।&lt;br&gt;&#xA;राज्ञस्तत्क्रियतां तावदेष कालस्य निश्चयः ॥ 4.21.10 ॥&lt;br&gt;&#xA;संस्कार्यो हरिराजश्च अङ्गदश्चाभिषिच्यताम्।&lt;br&gt;&#xA;सिंहासनगतं पुत्रं पश्यन्ती शान्तिमेष्यसि ॥ 4.21.11 ॥&lt;br&gt;&#xA;सा तस्य वचनं श्रुत्वा भर्तृव्यसनपीडिता।&lt;br&gt;&#xA;अब्रवीदुत्तरं तारा हनुमन्तमवस्थितम् ॥ 4.21.12 ॥&lt;br&gt;&#xA;अङ्गदप्रतिरूपाणां पुत्राणामेकतः शतम्।&lt;br&gt;&#xA;हतस्याप्यस्य वीरस्य गात्रसंश्लेषणं वरम् ॥ 4.21.13 ॥&lt;br&gt;&#xA;न चाहं हरिराजस्य प्रभावाम्यङ्गदस्य वा।&lt;br&gt;&#xA;पितृव्यस्तस्य सुग्रीवः सर्वकार्येष्वनन्तरः ॥ 4.21.14 ॥&lt;br&gt;&#xA;न ह्येषा बुद्धिरास्थेया हनुमन्नङ्गदं प्रति।&lt;br&gt;&#xA;पिता हि बन्धुः पुत्रस्य न माता हरिसत्तम ॥ 4.21.15 ॥&lt;br&gt;&#xA;न हि मम हरिराजसंश्रयात् क्षमतरमस्ति परत्र चेह वा।&lt;br&gt;&#xA;अभिमुखहतवीरसेवितं शयनमिदं मम सेवितुं क्षमम् ॥ 4.21.16 ॥&lt;/p&gt;</description>
    </item>
    <item>
      <title>०२२ वालिमरणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/022_vAlimaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/022_vAlimaraNam/</guid>
      <description>&lt;p&gt;वीक्षमाणस्तु मन्दासुः सर्वतो मन्दमुच्छ्वसन्।&lt;br&gt;&#xA;आदावेव तु सुग्रीवं ददर्श त्वात्मजाग्रतः ॥ 4.22.1 ॥&lt;br&gt;&#xA;तं प्राप्तविजयं वाली सुग्रीवं प्लवगेश्वरः।&lt;br&gt;&#xA;आभाष्य व्यक्तया वाचा सस्नेहमिदमब्रवीत् ॥ 4.22.2 ॥&lt;br&gt;&#xA;सुग्रीव दोषेण न मां गन्तुमर्हसि किल्बषात्।&lt;br&gt;&#xA;कृष्यमाणं भविष्येण बुद्धिमोहेन मां बलात् ॥ 4.22.3 ॥&lt;br&gt;&#xA;युगपद्विहितं तात न मन्ये सुखमावयोः।&lt;br&gt;&#xA;सौहार्दं भ्रातृयुक्तं हि तदिदं तात नान्यथा ॥ 4.22.4 ॥&lt;br&gt;&#xA;प्रतिपद्य त्वमद्यैव राज्यमेषां वनौकसाम्।&lt;br&gt;&#xA;मामप्यद्यैव गच्छन्तं विद्धि वैवस्वतक्षयम् ॥ 4.22.5 ॥&lt;br&gt;&#xA;जीवितं हि राज्यं च श्रियं च विपुलामिमाम्।&lt;br&gt;&#xA;प्रजहाम्येष वै तूर्णं महच्चागर्हितं यशः ॥ 4.22.6 ॥&lt;br&gt;&#xA;अस्यां त्वहमवस्थायां वीर वक्ष्यामि यद्वचः।&lt;br&gt;&#xA;यद्यप्यसुकरं राजन् कर्तुमेव तदर्हसि ॥ 4.22.7 ॥&lt;br&gt;&#xA;बाष्पपूर्णमुखं पश्य भूमौ पतितमङ्गदम्।&lt;br&gt;&#xA;मम प्राणैः प्रियतरं पुत्रं पुत्रमिवौरसम् ॥ 4.22.8 ॥&lt;br&gt;&#xA;त्वमेवास्य हि दाता च परित्राता च सर्वतः।&lt;br&gt;&#xA;भयेष्वभयदश्चैव यथाऽहं प्लवगेश्वर ॥ 4.22.9 ॥&lt;br&gt;&#xA;एष तारात्मजः श्रीमांस्त्वया तुल्यपराक्रमः।&lt;br&gt;&#xA;रक्षसां तु वधे तेषामग्रतस्ते भविष्यति ॥ 4.22.10 ॥&lt;br&gt;&#xA;अनुरूपाणि कर्माणि विक्रम्य बलवान् रणे।&lt;br&gt;&#xA;करिष्यत्येष तारेयस्तरस्वी तरुणोऽङ्गदः ॥ 4.22.11 ॥&lt;br&gt;&#xA;सुषेणदुहिता चेयमर्थसूक्ष्मविनिश्चये।&lt;br&gt;&#xA;औत्पातिके च विविधे सर्वतः परिनिष्ठिता ॥ 4.22.12 ॥&lt;br&gt;&#xA;यदेषा साध्विति ब्रूयात् कार्यं तन्मुक्तसंशयम्।&lt;br&gt;&#xA;नहि तारामतं किञ्चिदन्यथा परिवर्तते ॥ 4.22.13 ॥&lt;br&gt;&#xA;राघवस्य च ते कार्यं कर्तव्यमविशङ्कया।&lt;br&gt;&#xA;स्यादधर्मो ह्यकरणे त्वां च हिंस्याद्विमानितः ॥ 4.22.14 ॥&lt;br&gt;&#xA;इमां च मालामाधत्स्व दिव्यां सुग्रीव काञ्चनीम्।&lt;br&gt;&#xA;उदारा श्रीः स्थिता ह्यस्यां सम्प्रजह्यान्मृते मयि ॥ 4.22.15 ॥&lt;br&gt;&#xA;इत्येमुक्तः सुग्रीवो वालिना भ्रातृसौहृदात्।&lt;br&gt;&#xA;हर्षं त्यक्त्वा पुनर्दीनो ग्रहग्रस्त इवोडुराट् ॥ 4.22.16 ॥&lt;br&gt;&#xA;तद्वालिवचनाच्छान्तः कुर्वन्युक्तमतन्द्रितः।&lt;br&gt;&#xA;जग्रह सोऽभ्यनुज्ञातो मालां तां चैव काञ्चनीम् ॥ 4.22.17 ॥&lt;br&gt;&#xA;तां मालां काञ्चनीं दत्त्वा वाली दृष्ट्वाऽऽत्मजं स्थितम्।&lt;br&gt;&#xA;संसिद्धः प्रेत्यभावाय स्नेहादङ्गदमब्रवीत् ॥ 4.22.18 ॥&lt;br&gt;&#xA;देशकालौ भजस्वाद्य क्षममाणः प्रियाप्रिये।&lt;br&gt;&#xA;सुखदुःखसहः काले सुग्रीववशगो भव ॥ 4.22.19 ॥&lt;br&gt;&#xA;यथा हि त्वं महाबाहो लालितः सततं मया।&lt;br&gt;&#xA;न तथा वर्तमानं त्वां सुग्रीवो बहु मंस्यते ॥ 4.22.20 ॥&lt;br&gt;&#xA;मास्यामित्रैर्गतं गच्छेर्मा शत्रुभिररिन्दम।&lt;br&gt;&#xA;भर्तुरर्थपरो दान्तः सुग्रीववशगो भव ॥ 4.22.21 ॥&lt;br&gt;&#xA;न चातिप्रणयः कार्यः कर्तव्योऽप्रणयश्च ते।&lt;br&gt;&#xA;उभयं हि महान् दोषस्तस्मादन्तरदृग्व ॥ 4.22.22 ॥&lt;br&gt;&#xA;इत्युक्त्वाऽथ विवृत्ताक्षः शरसम्पीडितो भृशम्।&lt;br&gt;&#xA;विवृतैर्दशनैर्भीमैर्बभूवोत्क्रान्तजीवितः ॥ 4.22.23 ॥&lt;br&gt;&#xA;ततो विचुक्रुशुस्तत्र वानरा हरियूथपाः।&lt;br&gt;&#xA;परिदेवयमानास्ते सर्वे प्लवगपुङ्गवाः ॥ 4.22.24 ॥&lt;br&gt;&#xA;उद्यानानि च शून्यानि पर्वताः काननानि च।&lt;br&gt;&#xA;हते प्लवगशार्दूले निष्प्रभा वानराः कृताः ॥ 4.22.25 ॥&lt;br&gt;&#xA;यस्य वेगेन महता काननानि वनानि च।&lt;br&gt;&#xA;पुष्पौघेणानुबध्यन्ते करिष्यति तदद्य कः ॥ 4.22.26 ॥&lt;br&gt;&#xA;येन दत्तं महद्युद्धं गन्धर्वस्य महात्मनः।&lt;br&gt;&#xA;गोलभस्य महाबाहोर्दश वर्षाणि पञ्च च ॥ 4.22.27 ॥&lt;br&gt;&#xA;नैव रात्रौ न दिवसे तद्युद्धमुपशाम्यति।&lt;br&gt;&#xA;ततस्तु षोडशे वर्षे गोलभो विनिपातितः ॥ 4.22.28 ॥&lt;br&gt;&#xA;हत्वा तं दुर्विनीतं तु वाली दंष्ट्राकरालवान्।&lt;br&gt;&#xA;सर्वाभयकरोऽस्माकं कथमेष निपातितः ॥ 4.22.29 ॥&lt;br&gt;&#xA;हते तु वीरे प्लवगाधिपे तदा प्लवङ्गमास्तत्र न शर्म लेभिरे।&lt;br&gt;&#xA;वनेचराः सिंहयुते महावने यथा हि गावो निहते गवां पतौ ॥ 4.22.30 ॥&lt;br&gt;&#xA;ततस्तु तारा व्यसनार्णवाप्लुता मृतस्य भर्तुर्वदनं समीक्ष्य सा।&lt;br&gt;&#xA;जगाम भूमिं परिरभ्य वालिनं महाद्रुमं छिन्नमिवाश्रिता लता ॥ 4.22.31 ॥&lt;/p&gt;</description>
    </item>
    <item>
      <title>०२३ ताराशोकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/023_tArAshokaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/023_tArAshokaH/</guid>
      <description>&lt;p&gt;ततः समुपजिघ्रन्ती कपिराजस्य तन्मुखम्।&lt;br&gt;&#xA;पतिं लोकाच्च्युतं तारा मृतं वचनमब्रवीत् ॥ 4.23.1 ॥&lt;br&gt;&#xA;शेषे त्वं विषमे दुःखमकृत्वा वचनं मम।&lt;br&gt;&#xA;उपलोपचिते वीर सुदुःखे वसुधातले ॥ 4.23.2 ॥&lt;br&gt;&#xA;मत्तः प्रियतरा नूनं वानरेन्द्र मही तव।&lt;br&gt;&#xA;शेषे हि तां पिरिष्वज्य मां च न प्रतिभाषसे ॥ 4.23.3 ॥&lt;br&gt;&#xA;सुग्रीवस्य वशं प्राप्तो विधिरेष भवत्यहो।&lt;br&gt;&#xA;सुग्रीव एव विक्रान्तो वीर साहसिकप्रिय ॥ 4.23.4 ॥&lt;br&gt;&#xA;एषां विलपितं कृच्छ्रमङ्गदस्य च शेचतः।&lt;br&gt;&#xA;मम चेमां गिरं श्रुत्वा किं त्वं न प्रतिबुध्यसे ॥ 4.23.5 ॥&lt;br&gt;&#xA;इदं तद्वीरशयनं यत्र शेषे हतो युधि।&lt;br&gt;&#xA;शायिता निहता यत्र त्वयैव रिपवः पुरा ॥ 4.23.6 ॥&lt;br&gt;&#xA;विशुद्धसत्त्वाभिजन प्रिययुद्ध मम प्रिय।&lt;br&gt;&#xA;मामनाथां विहायैकां गतस्त्वमसि मानद ॥ 4.23.7 ॥&lt;br&gt;&#xA;शूराय न प्रदातव्या कन्या खलु विपश्चिता।&lt;br&gt;&#xA;शूरभार्यां हतां पश्य सद्यो मां विधवां कृताम् ॥ 4.23.8 ॥&lt;br&gt;&#xA;अवभग्नश्च मे मानो भग्ना मे साश्वती गतिः।&lt;br&gt;&#xA;अगाधे च निमग्नाऽस्मि विपुले शोकसागरे ॥ 4.23.9 ॥&lt;br&gt;&#xA;अश्मसारमयं नूनमिदं मे हृदयं दृढम्।&lt;br&gt;&#xA;भर्तारं निहतं दृष्ट्वा यन्नाद्य शतधा गतम् ॥ 4.23.10 ॥&lt;br&gt;&#xA;सुहृच्चै व हि भर्ता च प्रकृत्या मम च प्रियः।&lt;br&gt;&#xA;आहवे च पराक्रान्तः शूरः पञ्चत्वमागतः ॥ 4.23.11 ॥&lt;br&gt;&#xA;पतिहीना तु या नारी कामं भवतु पुत्रिणी।&lt;br&gt;&#xA;धनधान्यैः सुपूर्णाऽपि विधवेत्युच्यते जनैः ॥ 4.23.12 ॥&lt;br&gt;&#xA;स्वगात्रप्रभवे वीर शेषे रुधिरमण्डले।&lt;br&gt;&#xA;कृमिरागपरिस्तोमे त्वमात्मशयने यथा ॥ 4.23.13 ॥&lt;br&gt;&#xA;रेणुशोणितसंवीतं गात्रं तव समन्ततः।&lt;br&gt;&#xA;परिरब्धुं न शक्नोमि भुजाभ्यां प्लवगर्षभ ॥ 4.23.14 ॥&lt;br&gt;&#xA;कृतकृत्योऽद्य सुग्रीवो वैरेऽस्मिन्नतिदारुणे।&lt;br&gt;&#xA;यस्य रामविमुक्तेन हृतमेकेषुणा भयम् ॥ 4.23.15 ॥&lt;br&gt;&#xA;शरेण हृदि लग्नेन गात्रसंस्पर्शने तव।&lt;br&gt;&#xA;वार्यामि त्वां निरीक्षन्ती त्वयि पञ्चत्वमागते ॥ 4.23.16 ॥&lt;br&gt;&#xA;उद्बबर्ह शरं नीलस्तस्य गात्रगतं तदा।&lt;br&gt;&#xA;गिरिगह्वरसंलीनं दीप्तमाशीविषं यथा ॥ 4.23.17 ॥&lt;br&gt;&#xA;तस्य निष्कृष्यमाणस्य बाणस्य च बभौ द्युतिः।&lt;br&gt;&#xA;अस्तमस्तकसंरुद्धो रश्मिर्दिनकरादिव ॥ 4.23.18 ॥&lt;br&gt;&#xA;पेतुः क्षतजधारास्तु व्रणेभ्यस्तस्य सर्वशः।&lt;br&gt;&#xA;ताम्रगैरिकसम्पृक्ता धारा इव धराधरात् ॥ 4.23.19 ॥&lt;br&gt;&#xA;अवकीर्णं विमार्जन्ती भर्तारं रणरेणुना।&lt;br&gt;&#xA;आस्रैर्नयनजैः शूरं सिषेचास्त्रसमाहतम् ॥ 4.23.20 ॥&lt;br&gt;&#xA;रुधिरोक्षितसर्वाङ्गं दृष्ट्वा विनिहतं पतिम्।&lt;br&gt;&#xA;उवाच तारा पिङ्गाक्षं पुत्रमङ्गदमङ्गना ॥ 4.23.21 ॥&lt;br&gt;&#xA;अवस्थां पश्चिमां पश्य पितुः पुत्र सुदारुणाम्।&lt;br&gt;&#xA;सम्प्रसक्तस्य वैरस्य गतोऽन्तः पापकर्मणा ॥ 4.23.22 ॥&lt;br&gt;&#xA;बालसूर्योदयतनुं प्रयान्तं यमसादनम्।&lt;br&gt;&#xA;अभिवादय राजानं पितरं पुत्र मानदम् ॥ 4.23.23 ॥&lt;br&gt;&#xA;एवमुक्तः समुत्थाय जग्राह चरणौ पितुः।&lt;br&gt;&#xA;भुजाभ्यां पीनवृत्ताभ्यामङ्गदोऽहमिति ब्रुवन् ॥ 4.23.24 ॥&lt;br&gt;&#xA;अभिवादयमानं त्वामङ्गदं त्वं यथा पुरा।&lt;br&gt;&#xA;दीर्घायुर्भव पुत्रेति किमर्थं नाभिभाषसे ॥ 4.23.25 ॥&lt;br&gt;&#xA;अहं पुत्रसहाया त्वामुपासे गतचेतसम्।&lt;br&gt;&#xA;सिंहेन निहतं सद्यो गौः सवत्सेव गोवृषम् ॥ 4.23.26 ॥&lt;br&gt;&#xA;इष्ट्वा सङ्ग्रामयज्ञेन रामप्रहरणाम्भसि।&lt;br&gt;&#xA;अस्मिन्नवभृथे स्नातः कथं पत्न्या मया विना ॥ 4.23.27 ॥&lt;br&gt;&#xA;या दत्ता देवराजेन तव तुष्टेन संयुगे।&lt;br&gt;&#xA;शातकुम्भमयीं मालां तां ते पश्यामि नेह किम् ॥ 4.23.28 ॥&lt;br&gt;&#xA;राजश्रीर्न जहाति त्वां गतासुमपि मानद।&lt;br&gt;&#xA;सूर्यस्यावर्तमानस्य शैलराजमिव प्रभा ॥ 4.23.29 ॥&lt;br&gt;&#xA;न मे वचः पथ्यमिदं त्वया कृतं न चास्मि शक्ता विनिवारणे तव।&lt;br&gt;&#xA;हता सपुत्राऽस्मि हतेन संयुगे सह त्वया श्रीर्विजहाति मामिह ॥ 4.23.30 ॥&lt;/p&gt;</description>
    </item>
    <item>
      <title>०२४ सुग्रीवविलापः-तारासान्त्वनं च</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/024_sugrIvavilApaH-tArAsAntvanaM_cha/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/024_sugrIvavilApaH-tArAsAntvanaM_cha/</guid>
      <description>&lt;p&gt;तां चाश्रुवेगेन दुरासदेन त्वभिप्लुतां शोकमहार्णवेन।&lt;br&gt;&#xA;पश्यंस्तदा वाल्यनुजस्तरस्वी भ्रातुर्वधेनाप्रतिमेन तेपे ॥ 4.24.1 ॥&lt;br&gt;&#xA;स बाष्पपूर्णेन मुखेन वीक्ष्य क्षणेन निर्विण्णमना मनस्वी।&lt;br&gt;&#xA;जगाम रामस्य शनैः समीपं भृत्यैर्वृतः सम्परिदूयमानः ॥ 4.24.2 ॥&lt;br&gt;&#xA;स तं समासाद्य गृहीतचापमुदात्तमाशीविषतुल्यबाणम्।&lt;br&gt;&#xA;यशस्विनं लक्षणलक्षिताङ्गमवस्थितं राघवमित्युवाच ॥ 4.24.3 ॥&lt;br&gt;&#xA;यथाप्रतिज्ञातमिदं नरेन्द्र कृतं त्वया दृष्टफलं च कर्म।&lt;br&gt;&#xA;ममाद्य भोगेषु नरेन्द्रपुत्र मनो निवृत्तं सह जीवितेन ॥ 4.24.4 ॥&lt;br&gt;&#xA;अस्यां महिष्यां तु भृशं रुदन्त्यां पुरे च विक्रोशति दुःखतप्ते।&lt;br&gt;&#xA;हतेऽग्रजे संशयितेऽङ्गदे च न राम राज्ये रमते मनो मे ॥ 4.24.5 ॥&lt;br&gt;&#xA;क्रोधादमर्षादतिविप्रधर्षात् भ्रातुर्वधो मेऽनुमतः पुरस्तात्।&lt;br&gt;&#xA;हते त्विदानीं हरियूथपेऽस्मिन् सुतीव्रमिक्ष्वाकुकुमार तप्स्ये ॥ 4.24.6 ॥&lt;br&gt;&#xA;श्रेयोऽद्य मन्ये मम शैलमुख्ये तस्मिन्निवासश्चिरमृश्यमूके।&lt;br&gt;&#xA;यथा तथा वर्तयतः स्ववृत्त्या नेमं निहत्य त्रिदिवस्य लाभः ॥ 4.24.7 ॥&lt;br&gt;&#xA;न त्वां जिघांसामि चरेति यन्मामयं महात्मा मतिमानुवाच।&lt;br&gt;&#xA;तस्यैव तद्राम वचोऽनुरूपमिदं पुनः कर्म च मेऽनुरूपम् ॥ 4.24.8 ॥&lt;br&gt;&#xA;भ्राता कथं नाम महागुणस्य भ्रातुर्वधं राघव रोचयेत।&lt;br&gt;&#xA;राज्यस्य दुःखस्य च वीर सारं न चिन्तयन् कामपुरस्कृतः सन् ॥ 4.24.9 ॥&lt;br&gt;&#xA;वधो हि मे मतो नासीत्स्वमाहात्म्यव्यतिक्रमात्।&lt;br&gt;&#xA;ममासीद् बुद्धिदौरात्म्यात्प्राणहारी व्यतिक्रमः ॥ 4.24.10 ॥&lt;br&gt;&#xA;द्रुमशाखावभग्नोऽहं मुहूर्तं परिनिष्ठनन्।&lt;br&gt;&#xA;सान्त्वयित्वा त्वनेनोक्तो न पुनः कर्तुमर्हसि ॥ 4.24.11 ॥&lt;br&gt;&#xA;भ्रातृत्वमार्यभावश्च धर्मश्चानेन रक्षितः।&lt;br&gt;&#xA;मया क्रोधश्च कामश्च कपित्वं च प्रदर्शितम् ॥ 4.24.12 ॥&lt;br&gt;&#xA;अचिन्तनीयं परिवर्जनीयमनीप्सनीयं स्वनवेक्षणीयम्।&lt;br&gt;&#xA;प्राप्तोऽस्मि पाप्मानमिमं नरेन्द्र भ्रातुर्वधात्त्वाष्ट्रवधादिवेन्द्रः ॥ 4.24.13 ॥&lt;br&gt;&#xA;पाम्पानमिन्द्रस्य मही जलं च वृक्षाश्च कामं जगृहुः स्त्रियश्च।&lt;br&gt;&#xA;को नाम पाप्मानमिमं क्षमेत शाखामृगस्य प्रतिपत्तुमिच्छन् ॥ 4.24.14 ॥&lt;br&gt;&#xA;नार्हामि सम्मानमिमं प्रजानां न यौवराज्यं कुत एव राज्यम्।&lt;br&gt;&#xA;अधर्मयुक्तं कुलनाशयुक्तमेवंविधं राघव कर्म कृत्वा ॥ 4.24.15 ॥&lt;br&gt;&#xA;पापस्य कर्ताऽस्मि विगर्हितस्य क्षुद्रस्य लोकापकृतस्य चैव।&lt;br&gt;&#xA;शोको महान् मामभिवर्ततेऽयं वृष्टेर्यथा निम्नमिवाम्बुवेगः ॥ 4.24.16 ॥&lt;br&gt;&#xA;सोदर्यघाताऽपरगात्रवालः सन्तापहस्ताक्षिशिरोविषाणः।&lt;br&gt;&#xA;एनोमयो मामभिहन्ति हस्ती दृप्तो नदीकूलमिव प्रवृद्धः ॥ 4.24.17 ॥&lt;br&gt;&#xA;अंहो बतेदं नृवराविषह्य निवर्तते मे हृदि साधु वृत्तम्।&lt;br&gt;&#xA;विवर्णमग्नौ परितप्यमानं किट्टं यथा राघव जातरूपम् ॥ 4.24.18 ॥&lt;br&gt;&#xA;महाबलानां हरियूथपानामिदं कुलं राघव मन्निमित्तम।&lt;br&gt;&#xA;अस्याङ्गदस्यापि च शोकतापादर्धस्थितप्राणमितीव मन्ये ॥ 4.24.19 ॥&lt;br&gt;&#xA;सुतः सुलभ्यः सुजनः सुवश्यः कुतः सुपुत्रः सदृशोऽङ्गदेन।&lt;br&gt;&#xA;न चापि विद्येत स वीर देशो यस्मिन्भवेत् सोदरसन्निकर्षः ॥ 4.24.20 ॥&lt;br&gt;&#xA;यद्यङ्गदो वीर वरार्ह जीवेज्जीवेच्च माता परिपालनार्थम्।&lt;br&gt;&#xA;विना तु पुत्रं परितापदीना तारा न जीवेदिति निश्चितं मे ॥ 4.24.21 ॥&lt;br&gt;&#xA;सोऽहं प्रवेक्ष्याम्यतिदीप्तमग्निं भ्रात्रा च पुत्रेण च सख्यमिच्छन्।&lt;br&gt;&#xA;इमे विचेष्यन्ति हरिप्रवीराः सीतां निदेशे तव वर्तमानाः ॥ 4.24.22 ॥&lt;br&gt;&#xA;कृत्स्नं तु ते सेत्स्यति कार्यमेतन्मय्यप्रतीते मनुजेन्द्रपुत्र।&lt;br&gt;&#xA;कुलस्य हन्तारमजीवनार्हं रामानुजानीहि कृतागसं माम् ॥ 4.24.23 ॥&lt;br&gt;&#xA;इत्येवमार्तस्य रघुप्रवीरः श्रुत्वा वचो वाल्यनुजस्य तस्य।&lt;br&gt;&#xA;सञ्जातबाष्पः परवीरहन्ता रामो मुहूर्तं विमना बभूव ॥ 4.24.24 ॥&lt;br&gt;&#xA;तस्मिन् क्षणेऽभीक्ष्णमवेक्ष्यमाणः क्षितिक्षमावान् भुवनस्य गोप्ता।&lt;br&gt;&#xA;रामो रुदन्तीं व्यसने निमग्नां समुत्सुकः सोऽथ ददर्श ताराम् ॥ 4.24.25 ॥&lt;br&gt;&#xA;तां चारुनेत्रां कपिसिंहनाथं पतिं समाश्लिष्य तदा शयानाम्।&lt;br&gt;&#xA;उत्थापयामासुरदीनसत्त्वां मन्त्रिप्रधानाः कपिवीरपत्नीम् ॥ 4.24.26 ॥&lt;br&gt;&#xA;सा विस्फुरन्ती परिरभ्यमाणा भर्तुः सकाशादपनीयमाना।&lt;br&gt;&#xA;ददर्श रामं शरचापपाणिं स्वतेजसा सूर्यमिव ज्वलन्तम् ॥ 4.24.27 ॥&lt;br&gt;&#xA;सुसंवृतं पार्थिवलक्षणैश्च तं चारुनेत्रं मृगशावनेत्रा।&lt;br&gt;&#xA;अदृष्टपूर्वं पुरुषप्रधानमयं स काकुत्स्थ इति प्रजज्ञे ॥ 4.24.28 ॥&lt;br&gt;&#xA;तस्येन्द्रकल्पस्य दुरासदस्य महानुभावस्य समीपमार्या।&lt;br&gt;&#xA;आर्ताऽतितूर्णं व्यसनाभिपन्ना जगाम तारा परिविह्वलन्ती ॥ 4.24.29 ॥&lt;br&gt;&#xA;सा तं समासाद्य विशुद्धसत्त्वा शोकेन सम्भ्रान्तशरीरभावा।&lt;br&gt;&#xA;मनस्विनी वाक्यमुवाच तारा रामं रणोत्कर्षणलब्धलक्षम् ॥ 4.24.30 ॥&lt;br&gt;&#xA;त्वमप्रमेयश्च दुरासदश्च जितेन्द्रियश्चोत्तमधार्मिकश्च।&lt;br&gt;&#xA;अक्षय्यकीर्तिश्च विचक्षणश्च क्षितिक्षमावान् क्षतजोपमाक्षः ॥ 4.24.31 ॥&lt;br&gt;&#xA;त्वमात्तबाणासनबाणपाणिर्महाबलः संहननोपपन्नः।&lt;br&gt;&#xA;मनुष्यदेहाभ्युदयं विहाय दिव्येन देहाभ्युदयेन युक्तः ॥ 4.24.32 ॥&lt;br&gt;&#xA;येनैकबाणेन हतः प्रियो मे तेनेव मां त्वं जहि सायकेन।&lt;br&gt;&#xA;हता गमिष्यामि समीपमस्य न मामृते राम रमेत वाली ॥ 4.24.33 ॥&lt;br&gt;&#xA;स्वर्गेऽपि पद्मामलपत्त्रनेत्रः समेत्य सम्प्रेक्ष्य च मामपश्यन्।&lt;br&gt;&#xA;न ह्येष उच्चावचताम्रचूडा विचित्रवेषाप्सरसोऽभजिष्यत् ॥ 4.24.34 ॥&lt;br&gt;&#xA;स्वर्गेऽपि शेकं च विवर्णतां च मया विना प्राप्स्यति वीर वाली।&lt;br&gt;&#xA;रम्ये नगेन्द्रस्य तटावकाशे विदेहकन्यारहितो यथात्वम् ॥ 4.24.35 ॥&lt;br&gt;&#xA;त्वं वेत्थ यावद्वनिताविहीनः प्राप्नोति दुःखं पुरुषः कुमारः।&lt;br&gt;&#xA;तत्त्वं प्रजानन् जहि मां न वाली दुःखं ममादर्शनजं भजेत ॥ 4.24.36 ॥&lt;br&gt;&#xA;आत्मेयमस्येति च मां जहि त्वं न स्त्रीवधः स्यान्मनुजेन्द्रपुत्र।&lt;br&gt;&#xA;शास्त्रप्रयोगाद्विविधाच्च वेदादात्मा ह्यनन्यः पुरुषस्य दाराः ॥ 4.24.37 ॥&lt;br&gt;&#xA;दारप्रदानान्न हि दानमन्यत्प्रदृश्यते ज्ञानवतां हि लोके ॥ 4.24.38 ॥&lt;br&gt;&#xA;त्वं चापि मां तस्य मम प्रियस्य प्रदास्यसे धर्ममवेक्ष्य वीर।&lt;br&gt;&#xA;अनेन दानेन न लप्स्यसे त्वमधर्मयोगं मम वीर घातात् ॥ 4.24.39 ॥&lt;br&gt;&#xA;अहं हि मातङ्गविलासगामिना प्लवङ्गमानामृषभेणधीमता।&lt;br&gt;&#xA;विना वरार्होत्तमहेममालिना चिरं न शक्ष्यामि नरेन्द्र जीवितुम् ॥ 4.24.40 ॥&lt;br&gt;&#xA;इत्येवमुक्तस्तु विभुर्महात्मा तारां समाश्वास्य हितं बभाषे ॥ 4.24.41 ॥&lt;br&gt;&#xA;मा वीरभार्ये विमतिं कुरुष्व लोको हि सर्वो विहितो विधात्रा।&lt;br&gt;&#xA;तं चैव सर्वं सुखदुःखयोगं लोकोऽब्रवीत्तेन कृतं विधात्रा ॥ 4.24.42 ॥&lt;br&gt;&#xA;प्रीतिं परां प्राप्स्यसि तां तथैव पुत्रस्तु ते प्राप्स्यति यौवराज्यम्।&lt;br&gt;&#xA;धात्रा विधानं विहितं तथैव न शूरपत्न्यः परिदेवयन्ति ॥ 4.24.43 ॥&lt;br&gt;&#xA;आश्वासिता तेन तु राघवेण प्रभावयुक्तेन परन्तपेन।&lt;br&gt;&#xA;सा वीरपन्ती ध्वनता मुखेन सुवेषरूपा विरराम तारा ॥ 4.24.44 ॥&lt;/p&gt;</description>
    </item>
    <item>
      <title>०२५ रामसान्त्वनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/025_rAmasAntvanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/4_kiShkindhAkANDam/02-vAli-vadhaH/025_rAmasAntvanam/</guid>
      <description>&lt;p&gt;सुग्रीवं चैव तारां च साङ्गदं सहलक्ष्मणः।&lt;br&gt;&#xA;समानशोकः काकुत्स्थः सान्त्वयन्निदमब्रवीत् ॥ 4.25.1 ॥&lt;br&gt;&#xA;न शोकपरितापेन श्रेयसा युज्यते मृतः।&lt;br&gt;&#xA;यदत्रानन्तरं कार्यं तत्समाधातुमर्हथ ॥ 4.25.2 ॥&lt;br&gt;&#xA;लोकवृत्तमनुष्ठेयं कृतं वो बाष्पमोक्षणम्।&lt;br&gt;&#xA;न कालादुत्तरं किञ्चित्कर्म शक्यमुपासितुम् ॥ 4.25.3 ॥&lt;br&gt;&#xA;नियतिः कारणं लोके नियतिः कर्मसाधनम्।&lt;br&gt;&#xA;नियतिः सर्वभातानां नियोगेष्विह कारणम् ॥ 4.25.4 ॥&lt;br&gt;&#xA;न कर्ता कस्यचित्कश्चिन्नियोगे चापि नेश्वरः।&lt;br&gt;&#xA;स्वाभावे वर्तते लोकस्तस्य कालः परायणम् ॥ 4.25.5 ॥&lt;br&gt;&#xA;न कालः कालमत्येति न कालः परिहीयते।&lt;br&gt;&#xA;स्वभावं च समासाद्य न कश्चिदतिवर्तते ॥ 4.25.6 ॥&lt;br&gt;&#xA;न कालस्यास्ति बन्धुत्वं न हेतुर्न पराक्रमः।&lt;br&gt;&#xA;न मित्रज्ञातिसम्बन्धः कारणं नात्मनो वशः ॥ 4.25.7 ॥&lt;br&gt;&#xA;किन्तु कालपरीणामो द्रष्टव्यः साधु पश्यता।&lt;br&gt;&#xA;धर्मश्चार्थश्च कामश्च कालक्रमसमाहिताः ॥ 4.25.8 ॥&lt;br&gt;&#xA;इतः स्वां प्रकृतिं वाली गतः प्राप्तः क्रियाफलम्।&lt;br&gt;&#xA;धर्मार्थकामसंयोगैः पवित्रं प्लवगेश्वरः ॥ 4.25.9 ॥&lt;br&gt;&#xA;स्वधर्मस्य च संयोगाज्जितस्तेन महात्मना।&lt;br&gt;&#xA;स्वर्गः परिगृहीतश्च प्राणानपरिरक्षता ॥ 4.25.10 ॥&lt;br&gt;&#xA;एषा वै नियतिः श्रेष्ठा यां गतो हरियूथपः।&lt;br&gt;&#xA;तदलं परितापेन प्राप्तकालमुपास्यताम् ॥ 4.25.11 ॥&lt;br&gt;&#xA;वचनान्ते तु रामस्य लक्ष्मणः परवीरहा।&lt;br&gt;&#xA;अवदत्प्रश्रितं वाक्यं सुग्रीवं गतचेतसम् ॥ 4.25.12 ॥&lt;br&gt;&#xA;कुरु त्वमस्य सुग्रीव प्रेतकार्यमनन्तरम् ॥ 4.25.13 ॥&lt;br&gt;&#xA;ताराङ्गदाभ्यां सहितो वालनो दहनं प्रति।&lt;br&gt;&#xA;समाज्ञापय काष्ठानि शुष्काणि च बहूनि च ॥ 4.25.14 ॥&lt;br&gt;&#xA;चन्दनादीनि दिव्यानि वालिसंस्कारकारणात्।&lt;br&gt;&#xA;समाश्वासय चैनं त्वमङ्गदं दीनचेतसम् ॥ 4.25.15 ॥&lt;br&gt;&#xA;अङ्गदस्त्वानयेन्माल्यं वस्त्राणि विविधानि च।&lt;br&gt;&#xA;घृतं तैलमथो गन्धान्यच्चात्र समनन्तरम् ॥ 4.25.16 ॥&lt;br&gt;&#xA;त्वं तार शिबिकां शीघ्रमादायागच्छ सम्भ्रमात्।&lt;br&gt;&#xA;त्वरा गुणवती युक्ता ह्यस्मिन्काले विशेषतः ॥ 4.25.17 ॥&lt;br&gt;&#xA;सज्जीभवन्तु प्लवगाः शिबिकावहनोचिताः।&lt;br&gt;&#xA;समर्था बलिनश्चैव निर्हरिष्यन्ति वालिनम् ॥ 4.25.18 ॥&lt;br&gt;&#xA;एवमुक्त्वा तु सुग्रीवं सुमित्रानन्दवर्द्धनः।&lt;br&gt;&#xA;तस्थौ भ्रातृसमीपस्थो लक्ष्मणः परवीरहा ॥ 4.25.19 ॥&lt;br&gt;&#xA;लक्ष्मणस्य वचः श्रुत्वा तारः सम्भ्रान्तमानसः।&lt;br&gt;&#xA;प्रविवेश गुहां शीघ्रं शिबिकासक्तमानसः ॥ 4.25.20 ॥&lt;br&gt;&#xA;आदाय शिबिकां तारः स तु पर्यापतत्पुनः ॥ 4.25.21 ॥&lt;br&gt;&#xA;वानरैरुह्यमानां तां शूरैरुद्वहनोचितैः।&lt;br&gt;&#xA;दिव्यां भद्रासनयुतां शिबिकां स्यन्दनोपमाम् ॥ 4.25.22 ॥&lt;br&gt;&#xA;पक्षिकर्मभिराचित्रां द्रुमकर्मविभूषिताम्।&lt;br&gt;&#xA;आचितां चित्रपत्तीभिः सुनिविष्टां समन्ततः ॥ 4.25.23 ॥&lt;br&gt;&#xA;विमानमिव सिद्धानां जालवातायनावृताम्।&lt;br&gt;&#xA;सुनियुक्तां विशालां च सुकृतां विश्वकर्मणा ॥ 4.25.24 ॥&lt;br&gt;&#xA;दारुपर्वतकोपेतां चारुकर्मपरिष्कृताम्।&lt;br&gt;&#xA;वराभरणहारैश्च चित्रमाल्योपशोभिताम् ॥ 4.25.25 ॥&lt;br&gt;&#xA;पुष्पौघैः समभिच्छन्नां पद्ममालाभिरेव च।&lt;br&gt;&#xA;तरुणादित्यवर्णाभिर्भ्राजमानाभिरावृताम् ॥ 4.25.26 ॥&lt;br&gt;&#xA;ईदृशीं शिबीकां दृष्ट्वा रामो लक्ष्मणमब्रवीत्।&lt;br&gt;&#xA;क्षिप्रं विनीयतां वाली प्रेतकार्यं विधीयताम् ॥ 4.25.27 ॥&lt;br&gt;&#xA;ततो वालिनमुद्यम्य सुग्रीवः शिबिकां तदा।&lt;br&gt;&#xA;आरोपयत विक्रोशन्नङ्गदेन सहैव तु ॥ 4.25.28 ॥&lt;br&gt;&#xA;आरोप्य शिबिकां चैव वालिनं गतजीवितम्।&lt;br&gt;&#xA;अलङ्कारैश्च विविधैर्माल्यैर्वस्त्रैश्च भूषितम् ॥ 4.25.29 ॥&lt;br&gt;&#xA;आज्ञापयत्तदा राजा सुग्रीवः प्लवगेश्वरः।&lt;br&gt;&#xA;और्ध्वदैहिकमार्यस्य क्रियतामनुरूपतः ॥ 4.25.30 ॥&lt;br&gt;&#xA;विश्राणयन्तो रत्नानि विविधानि बहून्यापि।&lt;br&gt;&#xA;अग्रतः प्लवगाः यान्तु शिबिका समनन्तरम् ॥ 4.25.31 ॥&lt;br&gt;&#xA;राज्ञामृद्धिविशेषा हि दृश्यन्ते भुवि यादृशाः।&lt;br&gt;&#xA;तादृशं वालिनः क्षिप्रं प्राकुर्वन्नौर्ध्वदैहिकम् ॥ 4.25.32 ॥&lt;br&gt;&#xA;अङ्गदं परिगृह्याशु तारप्रभृतयस्तदा।&lt;br&gt;&#xA;क्रोशन्तः प्रययुः सर्वे वानरा हतबान्धवाः ॥ 4.25.33 ॥&lt;br&gt;&#xA;ततः प्रणिहिताः सर्वा वानर्योऽस्य वशानुगाः।&lt;br&gt;&#xA;चुक्रुशुर्वीर वीरेति भूयः क्रोशन्ति ताः स्त्रियः ॥ 4.25.34 ॥&lt;br&gt;&#xA;ताराप्रभृतयः सर्वा वानर्यो हतयूथपाः।&lt;br&gt;&#xA;अनुजग्मुर्हि भर्तारं क्रशन्त्यः करुणस्वनाः ॥ 4.25.35 ॥&lt;br&gt;&#xA;तासां रुदितशब्देन वानरीणां वनान्तरे।&lt;br&gt;&#xA;वनानि गिरयः सर्वे विक्रोशन्तीव सर्वतः ॥ 4.25.36 ॥&lt;br&gt;&#xA;पुलिने गिरिनद्यास्तु विविक्ते जलसंवृते।&lt;br&gt;&#xA;चितां चक्रुः सुबहवो वानराः शोककर्शिताः ॥ 4.25.37 ॥&lt;br&gt;&#xA;अवरोप्य ततः स्कन्धाच्छिबिकां वहनोचिताः।&lt;br&gt;&#xA;तस्थुरेकान्तमाश्रित्य सर्वे शोकसमन्विताः ॥ 4.25.38 ॥&lt;br&gt;&#xA;ततस्तारा पतिं दृष्टा शिबिकातलशायिनम्।&lt;br&gt;&#xA;आरोप्याङ्के शिरस्तस्य विललाप सुदुःखिता ॥ 4.25.39 ॥&lt;br&gt;&#xA;हा महार्ह महाबाहो हा मम प्रिय पश्य माम्।&lt;br&gt;&#xA;जनं न पश्यसीमं त्वं कस्माच्छोकाभिपीडितम् ॥ 4.25.40 ॥&lt;br&gt;&#xA;प्रहृष्टमिव ते वक्त्रं गतासोरपि मानद।&lt;br&gt;&#xA;अस्तार्कसमवर्णं च लक्ष्यते जीवतो यथा ॥ 4.25.41 ॥&lt;br&gt;&#xA;एष त्वां रामरूपेण कालः कर्षति वानर।&lt;br&gt;&#xA;येन स्म विधवाः सर्वाः कृता एकेषुणा वने ॥ 4.25.42 ॥&lt;br&gt;&#xA;पादैर्विकृष्टमध्वानमागताः किं न बुध्यसे।&lt;br&gt;&#xA;तवेष्टा ननु नामैता भार्याश्चन्द्रनिभाननाः ॥ 4.25.43 ॥&lt;br&gt;&#xA;इदानीं नेक्षसे कस्मात्सुग्रीवं प्लवगेश्वरम्।&lt;br&gt;&#xA;एते हि सचिवा राजन् तारप्रभृतयस्तव ॥ 4.25.44 ॥&lt;br&gt;&#xA;विसर्जयैतान् प्लवगान् यथोचितमरिन्दम।&lt;br&gt;&#xA;ततः क्रीडामहे सर्वा वनेषु मदनोत्कटाः ॥ 4.25.45 ॥&lt;br&gt;&#xA;एवं विलपतीं तारां पतिशोकपरिप्लुताम्।&lt;br&gt;&#xA;उत्थापयन्ति स्म तदा वानर्यः शोककर्शिताः ॥ 4.25.46 ॥&lt;br&gt;&#xA;सुग्रीवेण ततः सार्धमङ्गदः पितरं रुदन्।&lt;br&gt;&#xA;चितामारोपयामास शोकेनाभिहतेन्द्रियः ॥ 4.25.47 ॥&lt;br&gt;&#xA;ततोऽग्निं विधिवद्दत्त्वा सोऽपसव्यं चकार ह।&lt;br&gt;&#xA;पितरं दीर्घमध्वानं प्रस्थितं व्याकुलेन्द्रियः ॥ 4.25.48 ॥&lt;br&gt;&#xA;संस्कृत्य वालिनं ते तु विधिपूर्वं प्लवङ्गमाः।&lt;br&gt;&#xA;आजग्मुरुदकं कर्तुं नदीं शीतजलां शिवाम् ॥ 4.25.49 ॥&lt;br&gt;&#xA;ततस्ते सहितास्तत्र ह्यङ्गदं स्थाप्य चाग्रतः।&lt;br&gt;&#xA;सुग्रीवतारासहिताः सिषिचुर्वालिने जलम् ॥ 4.25.50 ॥&lt;br&gt;&#xA;सुग्रीवेणैव दीनेन दीनो भूत्वा महाबलः।&lt;br&gt;&#xA;समानशोकः काकुत्स्थः प्रेतकार्याण्यकारयत् ॥ 4.25.51 ॥&lt;br&gt;&#xA;ततस्तु तं वालिनमग्र्यपौरुषं प्रकाशमिक्ष्वाकुवरेषुणा हतम्।&lt;br&gt;&#xA;प्रदीप्य दीप्ताग्निसमौजसं तदा सलक्ष्मणं राममुपेयिवान् हरिः ॥ 4.25.52 ॥&lt;/p&gt;</description>
    </item>
  </channel>
</rss>
