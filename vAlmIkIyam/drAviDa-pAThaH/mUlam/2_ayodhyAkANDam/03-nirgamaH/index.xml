<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०३-निर्गमः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/</link>
    <description>Recent content in &#43;०३-निर्गमः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/index.xml" rel="self" type="application/rss+xml" />
    <item>
      <title>०१९ वनवासप्रतिज्ञा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/019_vanavAsapratijnA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/019_vanavAsapratijnA/</guid>
      <description>&lt;p&gt;तदप्रियममित्रघ्नो वचनं मरणोपमम्।&lt;br&gt;&#xA;श्रुत्वा न विव्यथे रामः कैकेयीं चेदमब्रवीत् ॥ 2.19.1 ॥&lt;br&gt;&#xA;एवमस्तु गमिष्यामि वनं वस्तुमहं त्वितः।&lt;br&gt;&#xA;जटाजिनधरो राज्ञः प्रतिज्ञामनुपालयन् ॥ 2.19.2 ॥&lt;br&gt;&#xA;इदं तु ज्ञातुमिच्छामि किमर्थं मां महीपतिः।&lt;br&gt;&#xA;नाभिनन्दति दुर्द्धर्षो यथापुरमरिन्दमः ॥ 2.19.3 ॥&lt;br&gt;&#xA;मन्युर्न च त्वया कार्यो देवि ब्रूमि तवाग्रतः।&lt;br&gt;&#xA;यास्यामि भव सुप्रीता वनं चीरजटाधरः ॥ 2.19.4 ॥&lt;br&gt;&#xA;हितेन गुरुणा पित्रा कृतज्ञेन नृपेण च।&lt;br&gt;&#xA;नियुज्यमानो विस्रब्धः किं न कुर्यामहं प्रियम् ॥ 2.19.5 ॥&lt;br&gt;&#xA;अलीकं मानसं त्वेकं हृदयं दहतीव मे।&lt;br&gt;&#xA;स्वयं यन्नाह मां राजा भरतस्याभिषेचनम् ॥ 2.19.6 ॥&lt;br&gt;&#xA;अहं हि सीतां राज्यं च प्राणानिष्टान् धनानि च।&lt;br&gt;&#xA;हृष्टो भ्रात्रे स्वयं दद्यां भरतायाप्रचोदितः ॥ 2.19.7 ॥&lt;br&gt;&#xA;किं पुनर्मनुजेन्द्रेण स्वयं पित्रा प्रचोदितः।&lt;br&gt;&#xA;तव च प्रियकामार्थं प्रतिज्ञामनुपालयन् ॥ 2.19.8 ॥&lt;br&gt;&#xA;तदाश्वासय हीमं त्वं किं न्विदं यन्महीपतिः।&lt;br&gt;&#xA;वसुधासक्तनयनो मन्दमश्रूणि मुञ्चति ॥ 2.19.9 ॥&lt;br&gt;&#xA;गच्छन्तु चैवानयितुं दूताः शीघ्रजवैर्हयैः।&lt;br&gt;&#xA;भरतं मातुलकुलादद्यैव नृपशासनात् ॥ 2.19.10 ॥&lt;br&gt;&#xA;दण्डकारण्यमेषोऽहमितो गच्छामि सत्वरः।&lt;br&gt;&#xA;अविचार्य पितुर्वाक्यं समा वस्तुं चतुर्दश ॥ 2.19.11 ॥&lt;br&gt;&#xA;सा हृष्टा तस्य तद्वाक्यं श्रुत्वा रामस्य कैकयी।&lt;br&gt;&#xA;प्रस्थानं श्रद्दधाना हि त्वरयामास राघवम् ॥ 2.19.12 ॥&lt;br&gt;&#xA;एवं भवतु यास्यन्ति दूताः शीघ्रजवैर्हयैः।&lt;br&gt;&#xA;भरतं मातुलकुलादुपावर्त्तयितुं नराः ॥ 2.19.13 ॥&lt;br&gt;&#xA;तव त्वहं क्षमं मन्ये नोत्सुकस्य विलम्बनम्।&lt;br&gt;&#xA;राम तस्मादितः शीघ्रं वनं त्वं गन्तुमर्हसि ॥ 2.19.14 ॥&lt;br&gt;&#xA;व्रीडान्वितः स्वयं यच्च नृपस्त्वां नाभिभाषते।&lt;br&gt;&#xA;नैतत्किञ्चिन्नरश्रेष्ठ मन्युरेषोपनीयताम् ॥ 2.19.15 ॥&lt;br&gt;&#xA;यावत्त्वं न वनं यातः पुरादस्मादभित्वरन्।&lt;br&gt;&#xA;पिता तावन्न ते राम स्नास्यते भोक्ष्यतेऽपि वा ॥ 2.19.16 ॥&lt;br&gt;&#xA;धिक्कष्टमिति निश्वस्य राजा शोकपरिप्लुतः।&lt;br&gt;&#xA;मूर्च्छितो न्यपतत्तस्मिन् पर्यङ्के हेमभूषिते ॥ 2.19.17 ॥&lt;br&gt;&#xA;रामोप्युत्थाप्य राजानं कैकेय्याभिप्रचोदितः।&lt;br&gt;&#xA;कशये वाहतो वाजी वनं गन्तुं कृतत्वरः ॥ 2.19.18 ॥&lt;br&gt;&#xA;तदप्रियमनार्याया वचनं दारुणोदयम्।&lt;br&gt;&#xA;श्रुत्वा गतव्यथो रामः कैकेयीं वाक्यमब्रवीत् ॥ 2.19.19 ॥&lt;br&gt;&#xA;नाहमर्थपरो देवि लोकमावस्तुमुत्सुहे।&lt;br&gt;&#xA;विद्धि मामृषिभिस्तुल्यं केवलं धर्ममास्थितम् ॥ 2.19.20 ॥&lt;br&gt;&#xA;यदत्रभवतः किञ्चिच्छक्यं कर्तुं प्रियं मया।&lt;br&gt;&#xA;प्राणानपि परित्यज्य सर्वथा कृतमेव तत् ॥ 2.19.21 ॥&lt;br&gt;&#xA;न ह्यतो धर्मचरणं किञ्चिदस्ति महत्तरम्।&lt;br&gt;&#xA;यथा पितरि शुश्रूषा तस्य वा वचनक्रिया ॥ 2.19.22 ॥&lt;br&gt;&#xA;अनुक्तोप्यत्रभवता भवत्या वचनादहम्।&lt;br&gt;&#xA;वने वत्स्यामि विजने वर्षाणीह चतुर्दश ॥ 2.19.23 ॥&lt;br&gt;&#xA;न नूनं मयि कैकेयि किञ्चिदाशंससे गुणम्।&lt;br&gt;&#xA;यद्राजानमवोचस्त्वं ममेश्वरतरा सती ॥ 2.19.24 ॥&lt;br&gt;&#xA;यावन्मातरमापृच्छे सीतां चानुनयाम्यहम्।&lt;br&gt;&#xA;ततोऽद्यैव गमिष्यामि दण्डकानां महद्वनम् ॥ 2.19.25 ॥&lt;br&gt;&#xA;भरतः पालयेद्राज्यं शुश्रूषेच्च पितुर्यथा।&lt;br&gt;&#xA;तथा भवत्या कर्त्तव्यं स हि धर्मस्सनातनः ॥ 2.19.26 ॥&lt;br&gt;&#xA;स रामस्य वचः श्रुत्वा भृशं दुःखहतः पिता।&lt;br&gt;&#xA;शोकादशक्नुवन् बाष्पं प्ररुरोद महास्वनम् ॥ 2.19.27 ॥&lt;br&gt;&#xA;वन्दित्वा चरणौ रामो विसञ्ज्ञस्य पितुस्तथा।&lt;br&gt;&#xA;कैकेय्याश्चाप्यनार्याया निष्पपात महाद्युतिः ॥ 2.19.28 ॥&lt;br&gt;&#xA;स रामः पितरं कृत्वा कैकेयीं च प्रदक्षिणम्।&lt;br&gt;&#xA;निष्क्रम्यान्तः पुरात्तस्मात् स्वं ददर्श सुहृज्जनम् ॥ 2.19.29 ॥&lt;br&gt;&#xA;तं बाष्पपरिपूर्णाक्षः पृष्ठतोऽनुजगाम ह।&lt;br&gt;&#xA;लक्ष्मणः परमक्रुद्धः सुमित्रानन्दवर्द्धनः ॥ 2.19.30 ॥&lt;br&gt;&#xA;आभिषेचनिकं भाण्डं कृत्वा रामः प्रदक्षिणम्।&lt;br&gt;&#xA;शनैर्जगाम सापेक्षो हृष्टिं तत्राविचालयन् ॥ 2.19.31 ॥&lt;br&gt;&#xA;न चास्य महतीं लक्ष्मीं राज्यनाशोऽपकर्षति।&lt;br&gt;&#xA;लोककान्तस्य कान्तत्वाच्छीतरश्मेरिव क्षपा ॥ 2.19.32 ॥&lt;br&gt;&#xA;न वनं गन्तुकामस्य त्यजतश्च वसुन्धराम्।&lt;br&gt;&#xA;सर्वलोकातिगस्येव लक्ष्यते चित्तविक्रिया ॥ 2.19.33 ॥&lt;br&gt;&#xA;प्रतिषिध्य शुभं छत्रं व्यजने च स्वलङ्कृते।&lt;br&gt;&#xA;विसर्जयित्वा स्वजनं रथं पौरांस्तथा जनान् ॥ 2.19.34 ॥&lt;br&gt;&#xA;धारयन् मनसा दुःखमिन्द्रियाणि निगृह्य च।&lt;br&gt;&#xA;प्रविवेशात्मवान् वेश्म मातुरप्रियशंसिवान् ॥ 2.19.35 ॥&lt;br&gt;&#xA;सर्वो ह्यभिजनः श्रीमान् श्रीमतः सत्यवादिनः।&lt;br&gt;&#xA;नालक्षयत रामस्य किञ्चिदाकारमानने ॥ 2.19.36 ॥&lt;br&gt;&#xA;उचितं च महाबाहुर्न जहौ हर्षमात्मनः।&lt;br&gt;&#xA;शारदः समुदीर्णांशुश्चन्द्रस्तेज इवात्मजम् ॥ 2.19.37 ॥&lt;br&gt;&#xA;वाचा मधुरनया रामः सर्वं सम्मानयन् जनम्।&lt;br&gt;&#xA;मातुः समीपं धीरात्मा प्रविवेश महायशाः ॥ 2.19.38 ॥&lt;br&gt;&#xA;तं गुणैः समतां प्राप्तो भ्राता विपुलविक्रमः।&lt;br&gt;&#xA;सौमित्रिरनुवव्राज धारयन् दुःखमात्मजम् ॥ 2.19.39 ॥&lt;br&gt;&#xA;प्रविश्य वेश्मातिभृशं मुदान्वितं समीक्ष्य तां चार्थविपत्तिमागताम्।&lt;br&gt;&#xA;न चैव रामोऽत्र जगाम विक्रियां सुहृज्जनस्यात्मविपत्तिशङ्कया ॥ 2.19.40 ॥&lt;/p&gt;</description>
    </item>
    <item>
      <title>०२० कौसल्याविलापः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/020_kausalyAvilApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/020_kausalyAvilApaH/</guid>
      <description>&lt;p&gt;तस्मिंस्तु पुरुषव्याघ्रे निष्क्रामति कृताञ्जलौ।&lt;br&gt;&#xA;आर्त्तशब्दो महान् जज्ञे स्त्रीणामतःपुरे तदा ॥ 2.20.1 ॥&lt;br&gt;&#xA;कृत्येष्वचोदितः पित्रा सर्वस्यान्तःपुरस्य च।&lt;br&gt;&#xA;गतिर्यः शरणं चापि स रामोऽद्य प्रवत्स्यति ॥ 2.20.2 ॥&lt;br&gt;&#xA;कौसल्यायां यथा युक्तो जनन्यां वर्त्तते सदा।&lt;br&gt;&#xA;तथैव वर्ततेऽस्मासु जन्मप्रभृति राघवः ॥ 2.20.3 ॥&lt;br&gt;&#xA;न क्रुध्यत्यभिशप्तोऽपि क्रोधनीयानि वर्ज्जयन्।&lt;br&gt;&#xA;क्रुद्धान् प्रसादयन् सर्वान् स इतोऽद्य प्रवत्स्यति ॥ 2.20.4 ॥&lt;br&gt;&#xA;अबुद्धिर्बत नो राजा जीवलोकं चरत्ययम्।&lt;br&gt;&#xA;यो गतिं सर्वलोकानां परित्यजति राघवम् ॥ 2.20.5 ॥&lt;br&gt;&#xA;इति सर्वा महिष्यस्ता विवत्सा इव धेनवः।&lt;br&gt;&#xA;पतिमाचुक्रुशुश्चैव सस्वरं चापि चुक्रुशुः ॥ 2.20.6 ॥&lt;br&gt;&#xA;स हि चान्तःपुरे घोरमार्त्तशब्दं महीपतिः।&lt;br&gt;&#xA;पुत्रशोकाभिसन्तप्तः श्रुत्वा व्यालीयतासने ॥ 2.20.7 ॥&lt;br&gt;&#xA;रामस्तु भृशमायस्तो निश्वसन्निव कुञ्जरः।&lt;br&gt;&#xA;जगाम सहितो भ्रात्रा मातुरन्तःपुरं वशी ॥ 2.20.8 ॥&lt;br&gt;&#xA;सोऽपश्यत्पुरुषं तत्र वृद्धं परमपूजितम्।&lt;br&gt;&#xA;उपविष्टं गृहद्वारि तिष्ठतश्चापरान् बहून् ॥ 2.20.9 ॥&lt;br&gt;&#xA;दृष्टैव तु तदा रामं ते सर्वे सहसोत्थिताः।&lt;br&gt;&#xA;जयेन जयतां श्रेष्ठं वर्द्धयन्ति स्म राघवम् ॥ 2.20.10 ॥&lt;br&gt;&#xA;प्रविश्य प्रथमां कक्ष्यां द्वितीयायां ददर्श सः।&lt;br&gt;&#xA;ब्राह्मणान् वेदसम्पन्नान् वृद्धान् राज्ञाभिसत्कृतान् ॥ 2.20.11 ॥&lt;br&gt;&#xA;प्रणम्य रामस्तान् वृद्धांस्तृतीयायां ददर्श सः।&lt;br&gt;&#xA;स्त्रियो वृद्धाश्च बालाश्च द्वाररक्षणतत्पराः ॥ 2.20.12 ॥&lt;br&gt;&#xA;वर्द्धयित्वा प्रहृष्टास्ताः प्रविश्य च गृहं स्त्रियः।&lt;br&gt;&#xA;न्यवेदयन्त त्वरिता रामामतुः प्रियं तदा ॥ 2.20.13 ॥&lt;br&gt;&#xA;कौसल्यापि तदा देवी रात्रिं स्थित्वा समाहिता।&lt;br&gt;&#xA;प्रभाते त्वकरोत् पूजां विष्णोः पुत्रहितैषिणी ॥ 2.20.14 ॥&lt;br&gt;&#xA;सा क्षौमवसना हृष्टा नित्यं व्रतपरायणा।&lt;br&gt;&#xA;अग्निं जुहोति स्म तदा मन्त्रवत् कृतमङ्गला ॥ 2.20.15 ॥&lt;br&gt;&#xA;ददर्श मातरं तत्र हावयन्तीं हुताशनम्।&lt;br&gt;&#xA;देवकार्यनिमित्तं च तत्रापश्यत् समुद्यतम् ॥ 2.20.16 ॥&lt;br&gt;&#xA;दध्यक्षतं घृतं चैव मोदकान् हविषस्तथा ॥ 2.20.17 ॥&lt;br&gt;&#xA;लाजान् माल्यानि शुक्लानि पायसं कृसरं तथा।&lt;br&gt;&#xA;समिधः पूर्णकुम्भाश्च ददर्श रघुनन्दनः ॥ 2.20.18 ॥&lt;br&gt;&#xA;तां शुक्लक्षौमसंवीतां व्रतयोगेन कर्शिताम्।&lt;br&gt;&#xA;तर्पयन्तीं ददर्शाद्भिर्देवतां देववर्णिनीम् ॥ 2.20.19 ॥&lt;br&gt;&#xA;सा चिरस्यात्मजं दृष्ट्वा मातृनन्दनमागतम्।&lt;br&gt;&#xA;अभिचक्राम संहृष्टा किशोरं वडवा यथा ॥ 2.20.20 ॥&lt;br&gt;&#xA;स मातरमभिक्रान्तामुपसङ्गृह्य राघवः।&lt;br&gt;&#xA;परिष्वक्तश्च बाहुभ्यामुपाघ्रातश्च मूर्द्धनि ॥ 2.20.21 ॥&lt;br&gt;&#xA;तमुवाच दुराधर्षं राघवं सुतमात्मनः।&lt;br&gt;&#xA;कौसल्यां पुत्रवात्सल्यादिदं प्रियहितं वचः ॥ 2.20.22 ॥&lt;br&gt;&#xA;वृद्धानां धर्मशीलानां राजर्षीणां महात्मनाम्।&lt;br&gt;&#xA;प्राप्नुह्यायुश्च कीर्तिं च धर्मं चोपहितं कुले ॥ 2.20.23 ॥&lt;br&gt;&#xA;सत्यप्रतिज्ञं पितरं राजानं पश्य राघव।&lt;br&gt;&#xA;अद्यैव हि त्वां धर्मात्मा यौवराज्येऽभिषेक्ष्यति ॥ 2.20.24 ॥&lt;br&gt;&#xA;दत्तमासनमालभ्य भोजनेन निमन्त्रितः।&lt;br&gt;&#xA;मातरं राघवः किञ्चिद्व्रीडात्प्राञ्जलिरब्रवीत् ॥ 2.20.25 ॥&lt;br&gt;&#xA;स स्वभावविनीतश्च गौरवाच्च तदानतः।&lt;br&gt;&#xA;प्रस्थितो दण्डकारण्यमाप्रष्टुमुपचक्रमे ॥ 2.20.26 ॥&lt;br&gt;&#xA;देवि नूनं न जानीषे महद्भयमुपस्थितम्।&lt;br&gt;&#xA;इदं तव च दुःखाय वैदेह्या लक्ष्मणस्य च ॥ 2.20.27 ॥&lt;br&gt;&#xA;गमिष्ये दण्डकारण्यं किमनेनासनेन मे।&lt;br&gt;&#xA;विष्टरासनयोग्यो हि कालोऽयं मामुपस्थितः ॥ 2.20.28 ॥&lt;br&gt;&#xA;चतुर्दश हि वर्षाणि वत्स्यामि विजने वने।&lt;br&gt;&#xA;मधुमूलफलैर्जीवन् हित्वा मुनिवदामिषम् ॥ 2.20.29 ॥&lt;br&gt;&#xA;भरताय महाराजो यौवराज्यं प्रयच्छति।&lt;br&gt;&#xA;मां पुनर्दण्डकारण्ये विवासयति तापसम् ॥ 2.20.30 ॥&lt;br&gt;&#xA;स षट् चाष्टौ च वर्षाणि वत्स्यामि विजने वने।&lt;br&gt;&#xA;आसेवमानो वन्यानि फलमूलैश्च वर्त्तयन् ॥ 2.20.31 ॥&lt;br&gt;&#xA;सा निकृत्तेव सालस्य यष्टिः परशुना वने।&lt;br&gt;&#xA;पपात सहसा देवी देवतेव दिवश्च्युता ॥ 2.20.32 ॥&lt;br&gt;&#xA;तामदुःखोचितां दृष्ट्वा पतितां कदलीमिव।&lt;br&gt;&#xA;रामस्तूत्थापयामास मातरं गतचेतसम् ॥ 2.20.33 ॥&lt;br&gt;&#xA;उपावृत्त्योत्थितां दीनां वडवामिव वाहिताम्।&lt;br&gt;&#xA;पांसुकुण्ठितसर्वाङ्गीं विममर्श च पाणिना ॥ 2.20.34 ॥&lt;br&gt;&#xA;सा राघवमुपासीनमसुखार्त्ता सुखोचिता।&lt;br&gt;&#xA;उवाच पुरुषव्यार्घमुपशृण्वति लक्ष्मणे ॥ 2.20.35 ॥&lt;br&gt;&#xA;यदि पुत्र न जायेथा मम शोकाय राघव।&lt;br&gt;&#xA;न स्म दुःखमतो भूयः पश्येयमहमप्रजाः ॥ 2.20.36 ॥&lt;br&gt;&#xA;एक एव हि वन्ध्यायाः शोको भवति मानसः।&lt;br&gt;&#xA;अप्रजास्मीति सन्तापो न ह्यन्यः पुत्र विद्यते ॥ 2.20.37 ॥&lt;br&gt;&#xA;न दृष्टपूर्वं कल्याणं सूखं वा पतिपौरुषे।&lt;br&gt;&#xA;अपि पुत्रे तु पश्येयमिति राम स्थितं मया ॥ 2.20.38 ॥&lt;br&gt;&#xA;सा बहून्यमनोज्ञानि वाक्यानि हृदयच्छिदाम्।&lt;br&gt;&#xA;अहं श्रोष्ये सपत्नीनामवराणां वरा सती ॥ 2.20.39 ॥&lt;br&gt;&#xA;अतो दुःखतरं किन्नु प्रमदानां भविष्यति।&lt;br&gt;&#xA;मम शोको विलापश्च यादृशोऽयमनन्तकः ॥ 2.20.40 ॥&lt;br&gt;&#xA;त्वयि सन्निहितेप्येवमहमासं निराकृता।&lt;br&gt;&#xA;किं पुनः प्रोषिते तात ध्रुवं मरणमेवमे ॥ 2.20.41 ॥&lt;br&gt;&#xA;अत्यन्तं निगृहीतास्मि भर्तुर्नित्यमतन्त्रिता।&lt;br&gt;&#xA;परिवारेण कैकेय्याः समा वाप्यथवा वरा ॥ 2.20.42 ॥&lt;br&gt;&#xA;यो हि मां सेवते कश्चिदथवाप्यनुवर्त्तते।&lt;br&gt;&#xA;कैकेय्याः पुत्रमन्वीक्ष्य स जनो नाभिभाषते ॥ 2.20.43 ॥&lt;br&gt;&#xA;नित्यक्रोधतया तस्याः कथं नु खरवादि तत्।&lt;br&gt;&#xA;कैकेय्या वदनं द्रष्टुं पुत्र शक्ष्यामि दुर्गता ॥ 2.20.44 ॥&lt;br&gt;&#xA;दश सप्त च वर्षाणि तव जातस्य राघव।&lt;br&gt;&#xA;आसितानि प्रकाङ्क्षन्त्या मया दुःखपरिक्षयम् ॥ 2.20.45 ॥&lt;br&gt;&#xA;तदक्षयमहं दुःखं नोत्सहे सहितुं चिरम्।&lt;br&gt;&#xA;विप्रकारं सपत्नीनामेवं जीर्णापि राघव ॥ 2.20.46 ॥&lt;br&gt;&#xA;अपश्यन्ती तव मुखं परिपूर्णशशिप्रभम्।&lt;br&gt;&#xA;कृपणा वर्तयिष्यामि कथं कृपणजीविकाम् ॥ 2.20.47 ॥&lt;br&gt;&#xA;उपवासैश्च योगैश्च बहुभिश्च परिश्रमैः।&lt;br&gt;&#xA;दुःखसंवर्द्धितो मोघं त्वं हि दुर्गतया मया ॥ 2.20.48 ॥&lt;br&gt;&#xA;स्थिरं तु हृदयं मन्ये ममेदं यन्न दीर्यते।&lt;br&gt;&#xA;प्रावृषीव महानद्याः स्पृष्टं कूलं नवाम्भसा ॥ 2.20.49 ॥&lt;br&gt;&#xA;ममैव नूनं मरणं न विद्यते न चावकाशोऽस्ति यमक्षये मम।&lt;br&gt;&#xA;यदन्तकोऽद्यैव न मां जिहीर्षति प्रसह्य सिंहो रुदतीं मृगीमिव ॥ 2.20.50 ॥&lt;br&gt;&#xA;स्थिरं हि नूनं हृदयं ममायसं न भिद्यते यद्भुवि नावदीर्यते।&lt;br&gt;&#xA;अनेन दुःखेन च देहमर्पितं ध्रुवं ह्यकाले मरणं न विद्यते ॥ 2.20.51 ॥&lt;br&gt;&#xA;इदं तु दुःखं यदनर्थकानि मे व्रतानि दानानि न संयमाश्च हि।&lt;br&gt;&#xA;तपश्च तप्तं यदपत्यकारणात् सुनिष्फलं बीजमिवोप्तमूषरे ॥ 2.20.52 ॥&lt;br&gt;&#xA;यदि ह्यकाले मरणं स्वयेच्छया लभेत कश्चिद्गुरुदुःखकर्शितः।&lt;br&gt;&#xA;गताहमद्यैव परेतसंसदं विना त्वया धेनुरिवात्मजेन वै ॥ 2.20.53 ॥&lt;br&gt;&#xA;अथापि किञ्जीवितमद्य मे वृथा त्वया विना चन्द्रनिभाननप्रभ।&lt;br&gt;&#xA;अनुव्रजिष्यामि वनं त्वयैव गौः सुदुर्बला वत्समिवानुकाङ्क्षया ॥ 2.20.54 ॥&lt;br&gt;&#xA;भृशमसुखममर्षिता तदा बहु विललाप समीक्ष्य राघवम्।&lt;br&gt;&#xA;व्यसनमुपनिशाम्य सा महत् सुतमिव बद्धमवेक्ष्य किन्नरी ॥ 2.20.55 ॥&lt;/p&gt;</description>
    </item>
    <item>
      <title>०२१ लक्ष्मणस्य वीर्योक्तिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/021_laxmaNasya_vIryoktiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/021_laxmaNasya_vIryoktiH/</guid>
      <description>&lt;p&gt;तथा तु विलपन्तीं तां कौसल्यां राममातरम्।&lt;br&gt;&#xA;उवाच लक्ष्मणो दीनस्तत्कालसदृशं वचः ॥ 2.21.1 ॥&lt;br&gt;&#xA;न रोचते ममाप्येतदार्ये यद्राघवो वनम्।&lt;br&gt;&#xA;त्यक्त्वा राज्यश्रियं गच्छेत् स्त्रिया वाक्यवशं गतः ॥ 2.21.2 ॥&lt;br&gt;&#xA;विपरीतश्च वृद्धश्च विषयैश्च प्रधर्षितः।&lt;br&gt;&#xA;नृपः किमिव न ब्रूयाच्चोद्यमानः समन्मथः ॥ 2.21.3 ॥&lt;br&gt;&#xA;नास्यापराधं पश्यामि नापि दोषं तथाविधम्।&lt;br&gt;&#xA;येन निर्वास्यते राष्ट्राद्वनवासाय राघवः ॥ 2.21.4 ॥&lt;br&gt;&#xA;न तं पश्याम्यहं लोके परोक्षमपि यो नरः।&lt;br&gt;&#xA;स्वमित्रोपि निरस्तोपि योऽस्य दोषमुदाहरेत् ॥ 2.21.5 ॥&lt;br&gt;&#xA;देवकल्पमृजुं दान्तं रिपूणामपि वत्सलम्।&lt;br&gt;&#xA;अवेक्षमाणः को धर्मं त्यजेत् पुत्रमकारणात् ॥ 2.21.6 ॥&lt;br&gt;&#xA;तदिदं वचनं राज्ञः पुनर्बाल्यमुपेयुषः।&lt;br&gt;&#xA;पुत्रः को हृदये कुर्याद्राजवृत्तमनुस्मरन् ॥ 2.21.7 ॥&lt;br&gt;&#xA;यावदेव न जानाति कश्चिदर्थमिमं नरः।&lt;br&gt;&#xA;तावदेव मया सार्द्धमात्मस्थं कुरु शासनम् ॥ 2.21.8 ॥&lt;br&gt;&#xA;मया पार्श्वे सधनुषा तव गुप्तस्य राघव।&lt;br&gt;&#xA;कः समर्थोऽधिकं कर्तुं कृतान्तस्येव तिष्ठतः ॥ 2.21.9 ॥&lt;br&gt;&#xA;निर्मनुष्यामिमां सर्वामयोध्यां मनुजर्षभ।&lt;br&gt;&#xA;करिष्यामि शरैस्तीक्ष्णैर्यदि स्थास्यति विप्रिये ॥ 2.21.10 ॥&lt;br&gt;&#xA;भरतस्याथ पक्ष्यो वा यो वाऽस्य हितमिच्छति।&lt;br&gt;&#xA;सर्वानेतान् वधिष्यामि मृदुर्हि परिभूयते ॥ 2.21.11 ॥&lt;br&gt;&#xA;प्रोत्साहितोऽयं कैकेय्या स दुष्टो यदि नः पिता।&lt;br&gt;&#xA;अमित्रभूतो निस्सङ्गं वध्यतां बध्यतामपि ॥ 2.21.12 ॥&lt;br&gt;&#xA;गुरोरप्यवलिप्तस्य कार्याकार्यमजानतः।&lt;br&gt;&#xA;उत्पथं प्रतिपन्नस्य कार्यं भवति शासनम् ॥ 2.21.13 ॥&lt;br&gt;&#xA;बलमेष किमाश्रित्य हेतुं वा पुरुषर्षभ।&lt;br&gt;&#xA;दातुमिच्छति कैकेय्यै राज्यं स्थितमिदं तव ॥ 2.21.14 ॥&lt;br&gt;&#xA;त्वया चैव मया चैव कृत्वा वैरमनुत्तमम्।&lt;br&gt;&#xA;कास्य शक्तिः श्रियं दातुं भरतायारिशासन ॥ 2.21.15 ॥&lt;br&gt;&#xA;अनुरक्तोऽस्मि भावेन भ्रातरं देवि तत्त्वतः।&lt;br&gt;&#xA;सत्येन धनुषा चैव दत्तेनेष्टेन ते शपे ॥ 2.21.16 ॥&lt;br&gt;&#xA;दीप्तमग्निमरण्यं वा यदि रामः प्रवेक्ष्यति।&lt;br&gt;&#xA;प्रविष्टं तत्र मां देवि त्वं पूर्वमवधारय ॥ 2.21.17 ॥&lt;br&gt;&#xA;हरामि वीर्याद्दुःखं ते तमः सूर्य इवोदितः।&lt;br&gt;&#xA;देवी पश्यतु मे वीर्यं राघवश्चैव पश्यतु ॥ 2.21.18 ॥&lt;br&gt;&#xA;एतत्तु वचनं श्रुत्वा लक्ष्मणस्य महात्मनः।&lt;br&gt;&#xA;उवाच रामं कौसल्या रुदन्ती शोकलालसा ॥ 2.21.19 ॥&lt;br&gt;&#xA;भ्रातुस्ते वदतः पुत्र लक्ष्मणस्य श्रुतं त्वया।&lt;br&gt;&#xA;यदत्रानन्तरं कार्यं कुरुष्व यदि रोचते ॥ 2.21.20 ॥&lt;br&gt;&#xA;न चाधर्म्यं वचः श्रुत्वा सपत्न्या मम भाषितम्।&lt;br&gt;&#xA;विहाय शोकसन्तप्तां गन्तुमर्हसि मामितः ॥ 2.21.21 ॥&lt;br&gt;&#xA;धर्मज्ञ यदि धर्मिष्ठो धर्मं चरितुमिच्छसि।&lt;br&gt;&#xA;शुश्रूष मामिहस्थस्त्वं चर धर्ममनुत्तमम् ॥ 2.21.22 ॥&lt;br&gt;&#xA;शुश्रूषुर्जननीं पुत्रः स्वगृहे नियतो वसन्।&lt;br&gt;&#xA;परेण तपसायुक्तः काश्यपस्त्रिदिवं गतः ॥ 2.21.23 ॥&lt;br&gt;&#xA;यथैव राजा पूज्यस्ते गौरवेण तथा ह्यहम्।&lt;br&gt;&#xA;त्वां नाहमनुजानामि न गन्तव्यमितो वनम् ॥ 2.21.24 ॥&lt;br&gt;&#xA;त्वद्वियोगान्न मे कार्यं जीवितेन सुखेन वा।&lt;br&gt;&#xA;त्वया सह ममश्रेयस्तृणानामपि भक्षणम् ॥ 2.21.25 ॥&lt;br&gt;&#xA;यदि त्वं यास्यसि वनं त्यक्त्वा मां शोकलालसाम्।&lt;br&gt;&#xA;अहं प्रायमिहासिष्ये न हि शक्ष्यामि जीवितुम् ॥ 2.21.26 ॥&lt;br&gt;&#xA;ततस्त्वं प्राप्स्यसे पुत्र निरयं लोकविश्रुतम्।&lt;br&gt;&#xA;ब्रह्महत्यामिवाधर्मात् समुद्रः सरितां पतिः ॥ 2.21.27 ॥&lt;br&gt;&#xA;विलपन्तीं तदा दीनां कौसल्यां जननीं ततः।&lt;br&gt;&#xA;उवाच रामो धर्मात्मा वचनं धर्मसंहितम् ॥ 2.21.28 ॥&lt;br&gt;&#xA;नास्ति शक्तिः पितुर्वाक्यं समतिक्रमितुं मम।&lt;br&gt;&#xA;प्रसादये त्वां शिरसा गन्तुमिच्छाम्यहं वनम् ॥ 2.21.29 ॥&lt;br&gt;&#xA;ऋषिणा च पितुर्वाक्यं कुर्वता व्रतचारिणा।&lt;br&gt;&#xA;गौर्हता जानता धर्मं कण्डुनापि विपश्चिता ॥ 2.21.30 ॥&lt;br&gt;&#xA;अस्माकं च कुले पूर्वं सगरस्याज्ञया पितुः।&lt;br&gt;&#xA;खनद्भिः सागरैर्भूमिमवाप्तः सुमहान् वधः ॥ 2.21.31 ॥&lt;br&gt;&#xA;जामदग्न्येन रामेण रेणुका जननी स्वयम्।&lt;br&gt;&#xA;कृत्ता परशुनाऽरण्ये पितुर्वचनकारिणा ॥ 2.21.32 ॥&lt;br&gt;&#xA;एतैरन्यैश्च बहुभिर्देवि देवसमैः कृतम्।&lt;br&gt;&#xA;पितुर्वचनमक्लीबं करिष्यामि पितुर्हितम् ॥ 2.21.33 ॥&lt;br&gt;&#xA;न खल्वेतन्मयैकेन क्रियते पितृशासनम्।&lt;br&gt;&#xA;एतैरपि कृतं देवि ये मया तव कीर्त्तिताः ॥ 2.21.34 ॥&lt;br&gt;&#xA;नाहं धर्ममपूर्वं ते प्रतिकूलं प्रवर्त्तये।&lt;br&gt;&#xA;पूर्वैरयमभिप्रेतो गतो मार्गोऽनुगम्यते ॥ 2.21.35 ॥&lt;br&gt;&#xA;तदेतत्तु मया कार्यं क्रियते भुवि नान्यथा।&lt;br&gt;&#xA;पितुर्हि वचनं कुर्वन्न कश्चिन्नाम हीयते ॥ 2.21.36 ॥&lt;br&gt;&#xA;तामेवमुक्त्वा जननीं लक्ष्मणं पुनरब्रवीत्।&lt;br&gt;&#xA;वाक्यं वाक्यविदां श्रेष्ठः श्रेष्ठः सर्वधनुष्मताम् ॥ 2.21.37 ॥&lt;br&gt;&#xA;तव लक्ष्मण जानामि मयि स्नेहमनुत्तमम्।&lt;br&gt;&#xA;विक्रमं चैव सत्त्वं च तेजश्च सुदुरासदम् ॥ 2.21.38 ॥&lt;br&gt;&#xA;मम मातुर्महद्दुःखमतुलं शुभलक्षण।&lt;br&gt;&#xA;अभिप्रायमवि(भि)ज्ञाय सत्यस्य च शमस्य च ॥ 2.21.39 ॥&lt;br&gt;&#xA;धर्मो हि परमो लोके धर्मे सत्यं प्रतिष्ठितम्।&lt;br&gt;&#xA;धर्मसंश्रितमेतच्च पितुर्वचनमुत्तमम् ॥ 2.21.40 ॥&lt;br&gt;&#xA;संश्रुत्य च पितुर्वाक्यं मातुर्वा ब्राह्मणस्य वा।&lt;br&gt;&#xA;न कर्त्तव्यं वृथा वीर ध्ार्ममाश्रित्य तिष्ठता ॥ 2.21.41 ॥&lt;br&gt;&#xA;सोहं न शक्ष्यामि पितुर्नियोगमतिवर्तितुम्।&lt;br&gt;&#xA;पितुर्हि वचनाद्वीर कैकेय्याऽहं प्रचोदितः ॥ 2.21.42 ॥&lt;br&gt;&#xA;तदेनां विसृजानार्यां क्षत्रधर्माश्रितां मतिम्।&lt;br&gt;&#xA;धर्ममाश्रय मा तैक्ष्ण्यं मद्बुद्धिरनुगम्यताम् ॥ 2.21.43 ॥&lt;br&gt;&#xA;तमेवमुक्त्वा सौहार्दादभ्रातरं लक्ष्मणाग्रजः।&lt;br&gt;&#xA;उवाच भूयः कौसल्यां प्राञ्जलिः शिरसा नतः ॥ 2.21.44 ॥&lt;br&gt;&#xA;अनुमन्यस्व मां देवि गमिष्यन्तमितो वनम्।&lt;br&gt;&#xA;शापितासि मम प्राणैः कुरु स्वस्त्ययनानि मे ॥ 2.21.45 ॥&lt;br&gt;&#xA;तीर्णप्रतिज्ञश्च वनात् पुनरेष्याम्यहं पुरीम्।&lt;br&gt;&#xA;ययातिरिव राजर्षिः पुरा हित्वा पुनर्दिवम् ॥ 2.21.46 ॥&lt;br&gt;&#xA;शोकः सन्धार्यतां मातर्हृदये साधुमा शुचः।&lt;br&gt;&#xA;वनवासादिहैष्यामि पुनः कृत्वा पितुर्वचः ॥ 2.21.47 ॥&lt;br&gt;&#xA;त्वया मया च वैदेह्या लक्ष्मणेन सुमित्रया।&lt;br&gt;&#xA;पितुर्नियोगे स्थातव्यमेष धर्मः सनातनः ॥ 2.21.48 ॥&lt;br&gt;&#xA;अम्ब संहृत्य सम्भारान् दुःखं हृदि निगृह्य च।&lt;br&gt;&#xA;वनवासकृता बुद्धिर्मम धर्म्यानुवर्त्त्यताम् ॥ 2.21.49 ॥&lt;br&gt;&#xA;एतद्वचस्तस्य निशम्य माता सुधर्म्यमव्यग्रमविक्लवं च।&lt;br&gt;&#xA;मृतेव सञ्ज्ञां प्रतिलभ्य देवी समीक्ष्य रामं पुनरित्युवाच ॥ 2.21.50 ॥&lt;br&gt;&#xA;यथ्ौव ते पुत्र पिता तथाहं गुरुः स्वधर्मेण सुहृत्तया च।&lt;br&gt;&#xA;न त्वानुजानामिन मां विहाय सुदुःखितामर्हसि गन्तुमेवम् ॥ 2.21.51 ॥&lt;br&gt;&#xA;किं जीवितेनेह विना त्वया मे लोकेन वा किं स्वधयाऽमृतेन।&lt;br&gt;&#xA;श्रेयो मुहूर्त्तं तव सन्निधानं ममेह कृत्स्नादपि जीवलोकात् ॥ 2.21.52 ॥&lt;br&gt;&#xA;नरैरिवोल्काभिरपोह्यमानो महागजोऽध्वानमनुप्रविष्टः।&lt;br&gt;&#xA;भूयः प्रजज्वाल विलापमेनं निशम्य रामः करुणं जनन्याः ॥ 2.21.53 ॥&lt;br&gt;&#xA;स मातरं चैव विसञ्ज्ञकल्पामर्त्तं च सौमित्रिमभिप्रतप्तम्।&lt;br&gt;&#xA;धर्मे स्थितो धर्म्यमुवाच वाक्यं यथा स एवार्हति तत्र वक्तुम् ॥ 2.21.54 ॥&lt;br&gt;&#xA;अहं हि ते लक्ष्मण नित्यमेव जानामि भक्तिं च पराक्रमं च।&lt;br&gt;&#xA;मम त्वभिप्रायमसन्निरीक्ष्य मात्रा सहाभ्यर्दसि मां सुदुःखम् ॥ 2.21.55 ॥&lt;br&gt;&#xA;धर्मार्थकामाः किल तात लोके समीक्षिता धर्मफलोदयेषु।&lt;br&gt;&#xA;ते तत्र सर्वे स्युरसंशयं मे भार्येव वश्याभिमता सुपुत्रा ॥ 2.21.56 ॥&lt;br&gt;&#xA;यस्मिंस्तु सर्वे स्युरसन्निविष्टा धर्मो यतः स्यात्तदुपक्रमेत।&lt;br&gt;&#xA;द्वेष्यो भवत्यर्थपरो हि लोके कामात्मता खल्वपि न प्रशस्ता ॥ 2.21.57 ॥&lt;br&gt;&#xA;गुरुश्च राजा च पिता च वृद्धः क्रोधात् प्रहर्षाद् यदि वापि कामात्।&lt;br&gt;&#xA;यद्व्यादिशेत् कार्यमवेक्ष्य धर्मं कस्तं न कुर्यादनृशंसवृत्तिः ॥ 2.21.58 ॥&lt;br&gt;&#xA;स वै न शक्नोमि पितुः प्रतिज्ञामिमामकर्तुं सकलां यथावत्।&lt;br&gt;&#xA;स ह्यावयोस्तात गुरुर्नियोगे देव्याश्च भर्त्ता स गतिः स धर्मः ॥ 2.21.59 ॥&lt;br&gt;&#xA;तस्मिन् पुनर्जीवति धर्मराजे विशेषतः स्वे पथि वर्त्तमाने।&lt;br&gt;&#xA;देवी मया सार्द्धमितोऽपगच्छेत् कथंस्विदन्या विधवेव नारी ॥ 2.21.60 ॥&lt;br&gt;&#xA;सा माऽनुमन्यस्व वनं व्रजन्तं कुरुष्व नः स्वस्त्ययनानि देवि।&lt;br&gt;&#xA;यथा समाप्ते पुनराव्रजेयं यथा हि सत्येव पुनर्ययातिः ॥ 2.21.61 ॥&lt;br&gt;&#xA;यशो ह्यहं केवलराज्यकारणन्न पृष्ठतः कर्तुमलं महोदयम्।&lt;br&gt;&#xA;अदीर्घकाले न तु देवि जीविते वृणेऽवरामद्य महीमधर्मतः ॥ 2.21.62 ॥&lt;br&gt;&#xA;प्रसादयन्नरवृषभः स्वमातरं पराक्रमाज्जिगमिषुरेव दण्डकान्।&lt;br&gt;&#xA;अथानुजं भृशमनुशास्य दर्शनं चकार तां हृदि जननीं प्रदक्षिणम् ॥ 2.21.63 ॥&lt;/p&gt;</description>
    </item>
    <item>
      <title>०२२ दैवप्रभावः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/022_daivaprabhAvaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/022_daivaprabhAvaH/</guid>
      <description>&lt;p&gt;अथ तं व्यथया दीनं सविशेषममर्षितम्।&lt;br&gt;&#xA;श्वसन्तमिव नागेन्द्रं रोषविस्फारितेक्षणम् ॥ 2.22.1 ॥&lt;br&gt;&#xA;आसाद्य रामः सौमित्रिं सुहृदं भ्रातरं प्रियम्।&lt;br&gt;&#xA;उवाचेदं स धैर्येण धारयन् सत्त्वमात्मवान् ॥ 2.22.2 ॥&lt;br&gt;&#xA;निगृह्य रोषं शोकं च धैर्यमाश्रित्य केवलम्।&lt;br&gt;&#xA;अवमानं निरस्येमं गृहीत्वा हर्षमुत्तमम् ॥ 2.22.3 ॥&lt;br&gt;&#xA;उपक्लृप्तं हि यत्किञ्चिदभिषेकार्थमद्य मे।&lt;br&gt;&#xA;सर्वं विसर्जयक्षिप्रं पुरु कार्यं निरत्ययम् ॥ 2.22.4 ॥&lt;br&gt;&#xA;सौमित्रे योऽभिषेकार्थे मम सम्भारसम्भ्रमः।&lt;br&gt;&#xA;अभिषेकनिवृत्त्यर्थे सोऽस्तु सम्भारसम्भ्रमः ॥ 2.22.5 ॥&lt;br&gt;&#xA;यस्या मदभिषेकार्थे मानसं परितप्यते।&lt;br&gt;&#xA;माता मे सा यथा न स्यात् सविशङ्का तथा कुरु ॥ 2.22.6 ॥&lt;br&gt;&#xA;तस्याः शङ्कामयं दुःखं मुहूर्त्तमपि नोत्सहे।&lt;br&gt;&#xA;मनसि प्रतिसञ्जातं सौमित्रेऽहमुपेक्षितुम् ॥ 2.22.7 ॥&lt;br&gt;&#xA;न बुद्धिपूर्वं नाबुद्धंस्मरामीह कदाचन।&lt;br&gt;&#xA;मातॄणां वा पितुर्वाहं कृतमल्पं च विप्रियम् ॥ 2.22.8 ॥&lt;br&gt;&#xA;सत्यः सत्याभिसन्धश्च नित्यं सत्यपराक्रमः।&lt;br&gt;&#xA;परलोकभयाद्भीतो निर्भयोऽस्तु पिता मम ॥ 2.22.9 ॥&lt;br&gt;&#xA;तस्यापि हि भवेदस्मिन् कर्मण्यप्रतिसंहृते।&lt;br&gt;&#xA;सत्यं नेति मनस्तापस्तस्य तापस्तपेच्च माम् ॥ 2.22.10 ॥&lt;br&gt;&#xA;अभिषेकविधानं तु तस्मात् संहृत्य लक्ष्मण।&lt;br&gt;&#xA;अन्वगेवाहमिच्छामि वनं गन्तुमितः पुनः ॥ 2.22.11 ॥&lt;br&gt;&#xA;मम प्रव्राजनादद्य कृतकृत्या नृपात्मजा।&lt;br&gt;&#xA;सुतं भरतमव्यग्रमभिषेचयिता ततः ॥ 2.22.12 ॥&lt;br&gt;&#xA;मयि चीराजिनधरे जटामण्डलधारिणि।&lt;br&gt;&#xA;गतेऽरण्यं च कैकेय्या भविष्यति मनस्सुखम् ॥ 2.22.13 ॥&lt;br&gt;&#xA;बुद्धिः प्रणीता येनेयं मनश्च सुसमाहितम्।&lt;br&gt;&#xA;तं तु नार्हामि सङ्क्लेष्टुं प्रव्रजिष्यामि माचिरम् ॥ 2.22.14 ॥&lt;br&gt;&#xA;कृतान्तस्त्वेव सौमित्रे द्रष्टव्यो मत्प्रवासने।&lt;br&gt;&#xA;राज्यस्य च वितीर्णस्य पुनरेव निवर्तने ॥ 2.22.15 ॥&lt;br&gt;&#xA;कैकेय्याः प्रतिपत्तिर्हि कथं स्यान्मम पीडने।&lt;br&gt;&#xA;यदि भावो न दैवोऽयं कृतान्तविहितो भवेत् ॥ 2.22.16 ॥&lt;br&gt;&#xA;जानासि हि यथा सौम्य न मातृषु ममान्तरम्।&lt;br&gt;&#xA;भूतपूर्वं विशेषो वा तस्या मयि सुतेऽपि वा ॥ 2.22.17 ॥&lt;br&gt;&#xA;सोभिषेकनिवृत्त्यर्थैः प्रवासार्थैश्च दुर्वचैः।&lt;br&gt;&#xA;उग्रैर्वाक्यैरहं तस्या नान्यद्दैवात्समर्थये ॥ 2.22.18 ॥&lt;br&gt;&#xA;कथं प्रकृतिसम्पन्ना राजपुत्री तथागुणा।&lt;br&gt;&#xA;ब्रूयात् सा प्राकृतेव स्त्री मत्पीडां भर्तृसन्निधौ ॥ 2.22.19 ॥&lt;br&gt;&#xA;यदचिन्त्यं तु तद्दैवं भूतेष्वपि न हन्यते।&lt;br&gt;&#xA;व्यक्तं मयि च तस्यां च पतितो हि विपर्ययः ॥ 2.22.20 ॥&lt;br&gt;&#xA;कश्च दैनेव सौमित्रे योद्धुमुत्सहते पुमान्।&lt;br&gt;&#xA;यस्य न ग्रहणं किञ्चित् कर्मणोऽन्यत्र दृश्यते ॥ 2.22.21 ॥&lt;br&gt;&#xA;सुखदुःखे भयक्रोधौ लाभालाभौ भवाभवौ।&lt;br&gt;&#xA;यच्च किञ्चित्तथाभूतं ननु दैवस्य कर्म तत् ॥ 2.22.22 ॥&lt;br&gt;&#xA;ऋषयोप्युग्रतपसो दैवेनाभिप्रपीडिताः।&lt;br&gt;&#xA;उत्सृज्य नियमांस्तीव्रान् भ्रश्यन्ते काममन्युभिः ॥ 2.22.23 ॥&lt;br&gt;&#xA;असङ्कल्पितमेवेह यदकस्मात् प्रवर्त्तते।&lt;br&gt;&#xA;निवर्त्त्यारम्भमारब्धं ननु दैवस्य कर्म तत् ॥ 2.22.24 ॥&lt;br&gt;&#xA;एतया तत्त्वया बुद्ध्या संस्तभ्यात्मानमात्मना।&lt;br&gt;&#xA;व्याहतेऽप्यभिषेके मे परितापो न विद्यते ॥ 2.22.25 ॥&lt;br&gt;&#xA;तस्मादपरितापः संस्त्वमप्यनुविधाय माम्।&lt;br&gt;&#xA;प्रतिसंहारय क्षिप्रमाभिषेचनिकीं क्रियाम् ॥ 2.22.26 ॥&lt;br&gt;&#xA;एभिरेव घटैः सर्वैरभिषेचनसम्भृतैः।&lt;br&gt;&#xA;मम लक्ष्मण तापस्ये व्रतस्नानं भविष्यति ॥ 2.22.27 ॥&lt;br&gt;&#xA;अथवा किं ममैतेन राजद्रव्यमतेन तु।&lt;br&gt;&#xA;उद्धृतं मे स्वयं तोयं व्रतादेशं करिष्यति ॥ 2.22.28 ॥&lt;br&gt;&#xA;मा च लक्ष्मण सन्तापं कार्षिर्लक्ष्म्या विपर्यये।&lt;br&gt;&#xA;राज्यं वा वनवासो वा वनवासो महोदयः ॥ 2.22.29 ॥&lt;br&gt;&#xA;न लक्ष्मणास्मिन् खलु कर्मविघ्ने माता यवीयस्यतिशङ्कनीया।&lt;br&gt;&#xA;दैवाभिपन्ना हि वदत्यनिष्टं जानासि दैवं च तथा प्रभावम् ॥ 2.22.30 ॥&lt;/p&gt;</description>
    </item>
    <item>
      <title>०२३ लक्ष्मणसान्त्वनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/023_laxmaNasAntvanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/023_laxmaNasAntvanam/</guid>
      <description>&lt;p&gt;इति ब्रुवति रामे तु लक्ष्मणोऽधश्शिरा मुहुः।&lt;br&gt;&#xA;श्रुत्वा मध्यं जगामेव मनसा दुःखहर्षयोः ॥ 2.23.1 ॥&lt;br&gt;&#xA;तदा तु बद्ध्वा भ्रुकुटीं भ्रुवोर्मध्ये नरर्षभः।&lt;br&gt;&#xA;निशश्वास महासर्पो बिलस्थ इव रोषितः ॥ 2.23.2 ॥&lt;br&gt;&#xA;तस्य दुष्प्रतिवीक्षं तद्भ्रुकुटीसहितं तदा।&lt;br&gt;&#xA;बभौ क्रुद्धस्य सिंहस्य मुखस्य सदृशं मुखम् ॥ 2.23.3 ॥&lt;br&gt;&#xA;तिर्यगूर्ध्वं शरीरे च पातयित्वा शिरोधराम्।&lt;br&gt;&#xA;अग्राक्ष्णा वीक्षमाणस्तु तिर्यग् भ्रातरमब्रवीत् ॥ 2.23.4 ॥&lt;br&gt;&#xA;अस्थाने सम्भ्रमो यस्य जातो वै सुमहानयम्।&lt;br&gt;&#xA;धर्मदोषप्रसङ्गेन लोकस्यानतिशङ्कया ॥ 2.23.5 ॥&lt;br&gt;&#xA;कथं ह्येतदसम्भ्रान्तस्त्वद्विधो वक्तुमर्हति।&lt;br&gt;&#xA;यथा दैवमशौण्डीरं शौण्डीर क्षत्रियर्षभ ॥ 2.23.6 ॥&lt;br&gt;&#xA;किन्नाम कृपणं दैवमशक्तमभिशंससि।&lt;br&gt;&#xA;पापयोस्ते कथं नाम तयोः शङ्का न विद्यते ॥ 2.23.7 ॥&lt;br&gt;&#xA;सन्ति धर्मोपधाः श्लक्ष्णा धर्मात्मन् किं न बुध्यसे।&lt;br&gt;&#xA;तयोः सुचरितं स्वार्थं शाठ्यात् परिजिहीर्षतोः ॥ 2.23.8 ॥&lt;br&gt;&#xA;यदि नैवं व्यवसितं स्याद्धि प्रागेव राघव।&lt;br&gt;&#xA;तयोः प्रागेव दत्तश्च स्याद्वरः प्रकृतश्च सः ॥ 2.23.9 ॥&lt;br&gt;&#xA;लोकविद्विष्टमारब्धं त्वदन्यस्याभिषेचनम्।&lt;br&gt;&#xA;नोत्सहे सहितुं वीर तत्र मे क्षन्तुमर्हसि ॥ 2.23.10 ॥&lt;br&gt;&#xA;येनेयमागता द्वैधं तव बुद्धिर्महामते।&lt;br&gt;&#xA;स हि धर्मो मम द्वेष्यः प्रसङ्गाद्यस्य मुह्यसि ॥ 2.23.11 ॥&lt;br&gt;&#xA;कथं त्वं कर्मणा शक्तः कैकेयीवशवर्त्तिनः।&lt;br&gt;&#xA;करिष्यसि पितुर्वाक्यमधर्मिष्ठं विगर्हितम् ॥ 2.23.12 ॥&lt;br&gt;&#xA;यद्ययं किल्बिषाद्भेदः कृतोऽप्येवं न गृह्यते।&lt;br&gt;&#xA;जायते तत्र मे दुःखं धर्मसङ्गश्च गर्हितः ॥ 2.23.13 ॥&lt;br&gt;&#xA;मनसापि कथं कामं कुर्यास्त्वं कामवृत्तयोः।&lt;br&gt;&#xA;तयोस्त्वहितयोर्नित्यं शत्र्वोः पित्रभिधानयोः ॥ 2.23.14 ॥&lt;br&gt;&#xA;यद्यपि प्रतिपत्तिस्ते दैवी चापि तयोर्मतम्।&lt;br&gt;&#xA;तथाप्युपेक्षणीयं ते न मे तदपि रोचते ॥ 2.23.15 ॥&lt;br&gt;&#xA;विक्लवो वीर्यहीनो यः स दैवमनुवर्त्तते।&lt;br&gt;&#xA;वीराः सम्भावितात्मानो न दैवं पर्युपासते ॥ 2.23.16 ॥&lt;br&gt;&#xA;दैवं पुरुषकारेण यः समर्थः प्रबाधितुम्।&lt;br&gt;&#xA;न दैवेन विपन्नार्थः पुरुषः सोऽवसीदति ॥ 2.23.17 ॥&lt;br&gt;&#xA;द्रक्ष्यन्ति त्वद्य दैवस्य पौरुषं पुरुषस्य च।&lt;br&gt;&#xA;दैवमानुषयोरद्य व्यक्ता व्यक्तिर्भविष्यति ॥ 2.23.18 ॥&lt;br&gt;&#xA;अद्य मत्पौरुषहतं दैवं द्रक्ष्यन्ति वै जनाः।&lt;br&gt;&#xA;यद्दैवादाहतं तेऽद्य दृष्टं राज्याभिषेचनम् ॥ 2.23.19 ॥&lt;br&gt;&#xA;अत्यङ्कुशमिवोद्दामं गजं मदबलोद्धतम्।&lt;br&gt;&#xA;प्रधावितमहं दैवं पौरुषेण निवर्त्तये ॥ 2.23.20 ॥&lt;br&gt;&#xA;लोकपालास्समस्तास्ते नाद्य रामाभिषेचनम्।&lt;br&gt;&#xA;न च कृत्स्नास्त्रयो लोका विहन्युः किं पुनः पिता ॥ 2.23.21 ॥&lt;br&gt;&#xA;यैर्विवासस्तवारण्ये मिथो राजन् समर्थितः।&lt;br&gt;&#xA;अरण्ये ते विवत्स्यन्ति चतुर्दश समास्तथा ॥ 2.23.22 ॥&lt;br&gt;&#xA;अहं तदाशां छेत्स्यामि पितुस्तस्याश्च या तव।&lt;br&gt;&#xA;अभिषेकविघातेन पुत्रराज्याय वर्तते ॥ 2.23.23 ॥&lt;br&gt;&#xA;मद्बलेन विरुद्धाय न स्याद्दैवबलं तथा।&lt;br&gt;&#xA;प्रभविष्यति दुःखाय यथोग्रं पौरुषं मम ॥ 2.23.24 ॥&lt;br&gt;&#xA;ऊर्ध्वं वर्षसहस्रान्ते प्रजापाल्यमनन्तरम्।&lt;br&gt;&#xA;आर्यपुत्राः करिष्यन्ति वनवासं गते त्वयि ॥ 2.23.25 ॥&lt;br&gt;&#xA;पूर्वं राजर्षिवृत्त्या हि वनवासो विधीयते।&lt;br&gt;&#xA;प्रजा निक्षिप्य पुत्रेषु पुत्रवत्परिपालने ॥ 2.23.26 ॥&lt;br&gt;&#xA;स चेद्राजन्यनेकाग्रे राज्यविभ्रमशङ्कया।&lt;br&gt;&#xA;नैवमिच्छसि धर्मात्मन् राज्यं राम त्वमात्मनि ॥ 2.23.27 ॥&lt;br&gt;&#xA;प्रतिजाने च ते वीर माभूवं वीरलोकभाक्।&lt;br&gt;&#xA;राज्यं च तव रक्षेयमहं वेलेव सागरम् ॥ 2.23.28 ॥&lt;br&gt;&#xA;मङ्गलैरभिषिञ्चस्व तत्र त्वं व्यापृतो भव।&lt;br&gt;&#xA;अहमेको महीपालानलं वारयितुं बलात् ॥ 2.23.29 ॥&lt;br&gt;&#xA;नासिराबन्धनार्थाय न शरास्तम्भहेतवः।&lt;br&gt;&#xA;अमित्रदमनार्थं मे सर्वमेतच्चतुष्टयम् ॥ 2.23.30 ॥&lt;br&gt;&#xA;असिना तीक्ष्णधारेण विद्युच्चलितवर्चसा।&lt;br&gt;&#xA;प्रगृहीतेन वै शत्रुं वज्रिणं वा न कल्पये ॥ 2.23.31 ॥&lt;br&gt;&#xA;खड्गनिष्पेषनिष्पिष्टैर्गहना दुश्चरा च मे।&lt;br&gt;&#xA;हस्त्यश्वनरहस्तोरुशिरोभिर्भविता मही ॥ 2.23.32 ॥&lt;br&gt;&#xA;खड्गधाराहता मेऽद्य दीप्यमाना इवाद्रयः।&lt;br&gt;&#xA;पतिष्यन्ति द्विपा भूमौ मेधा इव सविद्युतः ॥ 2.23.33 ॥&lt;br&gt;&#xA;बद्धगोधाङ्गुलित्राणे प्रगृहीतशरासने।&lt;br&gt;&#xA;कथं पुरुषमानी स्यात् पुरुषाणां मयि स्थिते ॥ 2.23.34 ॥&lt;br&gt;&#xA;बहुभिश्चैकमत्यस्यन्नेकेन च बहून् जनान्।&lt;br&gt;&#xA;विनियोक्ष्याम्यहं बाणान् नृवाजिगजमर्मसु ॥ 2.23.35 ॥&lt;br&gt;&#xA;अद्य मेऽस्त्रप्रभावस्य प्रभावः प्रभविष्यति।&lt;br&gt;&#xA;राज्ञश्चाप्रभुतां कर्त्तुं प्रभुत्वं च तव प्रभो ॥ 2.23.36 ॥&lt;br&gt;&#xA;अद्य चन्दनसारस्य केयुरामोक्षणस्य च।&lt;br&gt;&#xA;वसूनां च विमोक्षस्य सुहृदां पालनस्य च ॥ 2.23.37 ॥&lt;br&gt;&#xA;अनुरूपाविमौ बाहू राम कर्म करिष्यतः।&lt;br&gt;&#xA;अभिषेचनविघ्नस्य कर्तॄणां ते निवारणे ॥ 2.23.38 ॥&lt;br&gt;&#xA;ब्रवीहि कोऽद्यैव मया वियुज्यतां तवासुहृत्प्राणयशः सुहृज्जनैः।&lt;br&gt;&#xA;यथा तवेयं वसुधा वशे भवेत्तथैव मां शाधि तवास्मि किङ्करः ॥ 2.23.39 ॥&lt;br&gt;&#xA;विमृज्य बाष्पं परिसान्त्व्य चासकृत् स लक्ष्मणं राघववंशवर्द्धनः।&lt;br&gt;&#xA;उवाच पित्र्ये वचने व्यवस्थितं निबोध मामेव हि सौम्य सत्पथे ॥ 2.23.40 ॥&lt;/p&gt;</description>
    </item>
    <item>
      <title>०२४ रामं प्रति कौसल्योपदेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/024_rAmaM_prati_kausalyopadeshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/024_rAmaM_prati_kausalyopadeshaH/</guid>
      <description>&lt;p&gt;तं समीक्ष्य त्ववहितं पितुर्निर्देशपालने।&lt;br&gt;&#xA;कौसल्या बाष्पसंरुद्धा वचो धर्मिष्ठमब्रवीत् ॥ 2.24.1 ॥&lt;br&gt;&#xA;अदृष्टदुःखो धर्मात्मा सर्वभूतप्रियंवदः।&lt;br&gt;&#xA;मयि जातो दशरथात् कथमुञ्छेन वर्त्तयेत् ॥ 2.24.2 ॥&lt;br&gt;&#xA;यस्य भृत्याश्च दासाश्च मृष्टान्यन्नानि भुञ्जते।&lt;br&gt;&#xA;कथं स भोक्ष्यते नाथो वने मूलफलान्ययम् ॥ 2.24.3 ॥&lt;br&gt;&#xA;क एतच्छ्रद्दधेत् श्रुत्वा कस्य वा न भेवद्भयम्।&lt;br&gt;&#xA;गुणवान् दयितो राजा राघवो यद्विवास्यते ॥ 2.24.4 ॥&lt;br&gt;&#xA;नूनं तु बलवान् लोके कृतान्तः सर्वमादिशन्।&lt;br&gt;&#xA;लोके रामाभिरामस्त्वं वनं यत्र गमिष्यसि ॥ 2.24.5 ॥&lt;br&gt;&#xA;अयं तु मामात्मभवस्तवादर्शनमारुतः।&lt;br&gt;&#xA;विलापदुःखसमिधो रुदिताश्रुहुताहुतिः ॥ 2.24.6 ॥&lt;br&gt;&#xA;चिन्ताबाष्पमहाधूमस्तवादर्शनचित्तजः।&lt;br&gt;&#xA;कर्शयित्वा भृशं पुत्र निश्वासायाससम्भवः ॥ 2.24.7 ॥&lt;br&gt;&#xA;त्वया विहीनामिह मां शोकाग्निरतुलो महान्।&lt;br&gt;&#xA;प्रधक्ष्यति यथा कक्षं चित्रभानुर्हिमात्यये ॥ 2.24.8 ॥&lt;br&gt;&#xA;कथं हि धेनुः स्वं वत्सं गच्छन्तं नानुगच्छति।&lt;br&gt;&#xA;अहं त्वाऽनुगमिष्यामि पुत्र यत्र गमिष्यसि ॥ 2.24.9 ॥&lt;br&gt;&#xA;तथा निगदितं मात्रा तद्वाक्यं पुरुषर्षभः।&lt;br&gt;&#xA;श्रुत्वा रामोऽब्रवीद्वाक्यं मातरं भृशदुःखिताम् ॥ 2.24.10 ॥&lt;br&gt;&#xA;कैकेय्या वञ्चितो राजा मयि चारण्यमाश्रिते।&lt;br&gt;&#xA;भवत्या च परित्यक्तो न नूनं वर्त्तयिष्यति ॥ 2.24.11 ॥&lt;br&gt;&#xA;भर्तुः किल परित्यागो नृशंसः केवलं स्त्रियाः।&lt;br&gt;&#xA;स भवत्या न कर्तव्यो मनसापि विगर्हितः ॥ 2.24.12 ॥&lt;br&gt;&#xA;यावज्जीवति काकुत्स्थः पिता मे जगतीपतिः।&lt;br&gt;&#xA;शुश्रूषा क्रियतां तावत् स हि धर्मस्सनातनः ॥ 2.24.13 ॥&lt;br&gt;&#xA;एवमुक्ता तु रामेण कौसल्या शुभदर्शना।&lt;br&gt;&#xA;तथैत्युवाच सुप्रीता राममक्लिष्टकारिणम् ॥ 2.24.14 ॥&lt;br&gt;&#xA;एवमुक्तस्तु वचनं रामो धर्मभृतां वरः।&lt;br&gt;&#xA;भूयस्तामब्रवीद्वाक्यं मातरं भृशदुःखिताम् ॥ 2.24.15 ॥&lt;br&gt;&#xA;मया चैव भवत्या च कर्त्तव्यं वचनं पितुः।&lt;br&gt;&#xA;राजा भर्त्ता गुरुः श्रेष्ठः सर्वेषामीश्वरः प्रभुः ॥ 2.24.16 ॥&lt;br&gt;&#xA;इमानि तु महारण्ये विहृत्य नव पञ्च च।&lt;br&gt;&#xA;वर्षाणि परमप्रीतः स्थास्यामि वचने तव ॥ 2.24.17 ॥&lt;br&gt;&#xA;एवमुक्ता प्रियं पुत्रबाष्पपूर्णानना तदा।&lt;br&gt;&#xA;उवाच परमार्ता तु कौसल्या पुत्रवत्सला ॥ 2.24.18 ॥&lt;br&gt;&#xA;नय मामपि काकुत्स्थ वनं वन्यां मृगीमिव।&lt;br&gt;&#xA;यदि ते गमने बुद्धिः कृता पितुरपेक्षया ॥ 2.24.19 ॥&lt;br&gt;&#xA;तां तथा रुदतीं रामो रुदन् वचनमब्रवीत् ॥ 2.24.20 ॥&lt;br&gt;&#xA;जीवन्त्या हि स्त्रिया भर्त्ता दैवतं प्रभुरेव च।&lt;br&gt;&#xA;भवत्या मम चैवाद्य राजा प्रभवति प्रभुः ॥ 2.24.21 ॥&lt;br&gt;&#xA;भरतश्चापि धर्मात्मा सर्वभूतप्रियंवदः।&lt;br&gt;&#xA;भवती मनुवर्त्तेत स हि धर्मरतः सदा ॥ 2.24.22 ॥&lt;br&gt;&#xA;यथा मयि तु निष्क्रान्ते पुत्रशोकेन पार्थिवः।&lt;br&gt;&#xA;श्रमं नावाप्नुयात्किञ्चिदप्रमत्ता तथा कुरु ॥ 2.24.23 ॥&lt;br&gt;&#xA;दारुणश्चाप्ययं शोको यथैनं न विनाशयेत्।&lt;br&gt;&#xA;राज्ञो वृद्धस्य सततं हितं चर समाहिता ॥ 2.24.24 ॥&lt;br&gt;&#xA;व्रतोपवासनिरता या नारी परमोत्तमा।&lt;br&gt;&#xA;भर्त्तारं नानुवर्त्तेत सा तु पापगतिर्भवेत् ॥ 2.24.25 ॥&lt;br&gt;&#xA;भर्तृशुश्रूषया नारी लभते स्वर्गमुत्तमम्।&lt;br&gt;&#xA;अपि या निर्नमस्कारा निवृत्ता देवपूजनात् ॥ 2.24.26 ॥&lt;br&gt;&#xA;शुश्रूषामेव कुर्वीत भर्तुः प्रियहिते रता।&lt;br&gt;&#xA;एष धर्मः पुरा दृष्टो लोके वेदे श्रुतः स्मृतः ॥ 2.24.27 ॥&lt;br&gt;&#xA;अग्निकार्येषु च सदा सुमनोभिश्च देवताः।&lt;br&gt;&#xA;पूज्यास्ते मत्कृते देवि ब्राह्मणाश्चैव सुव्रताः ॥ 2.24.28 ॥&lt;br&gt;&#xA;एवं कालं प्रतीक्षस्व ममागमनकाङ्क्षिणी।&lt;br&gt;&#xA;नियतानियताहारा भर्तृशुश्रूषणे रता ॥ 2.24.29 ॥&lt;br&gt;&#xA;प्राप्स्यसे परमं कामं मयि प्रत्यागते सति।&lt;br&gt;&#xA;यदि धर्मभृतां श्रेष्ठो धारयिष्यति जीवितम् ॥ 2.24.30 ॥&lt;br&gt;&#xA;एवमुक्ता तु रामेण बाष्पपर्याकुलेक्षणा।&lt;br&gt;&#xA;कौसल्या पुत्रशोकार्त्ता रामं वचनमब्रवीत् ॥ 2.24.31 ॥&lt;br&gt;&#xA;गमने सुकृतां बुद्धिं न ते शक्नोमि पुत्रक।&lt;br&gt;&#xA;विनिवर्त्तयितुं वीर नूनं कालो दुरत्ययः ॥ 2.24.32 ॥&lt;br&gt;&#xA;गच्छ पुत्रत्वमेकाग्रो भद्रं तेऽस्तु सदा विभो।&lt;br&gt;&#xA;पुनस्त्वयि निवृत्ते तु भविष्यामि गतक्लमा ॥ 2.24.33 ॥&lt;br&gt;&#xA;प्रत्यागते महाभागे कृतार्थेचरितव्रते।&lt;br&gt;&#xA;पितुरानृण्यतां प्राप्ते त्वयि लप्स्ये परं सुखम् ॥ 2.24.34 ॥&lt;br&gt;&#xA;कृतान्तस्य गतिः पुत्र दुर्विभाव्या सदा भुवि।&lt;br&gt;&#xA;यस्त्वां सञ्चोदयति मे वच आच्छिद्य राघव ॥ 2.24.35 ॥&lt;br&gt;&#xA;गच्छेदानीं महाबाहो क्षेमेण पुनरागतः।&lt;br&gt;&#xA;नन्दयिष्यसि मां पुत्र साम्ना वाक्येन चारुणा ॥ 2.24.36 ॥&lt;br&gt;&#xA;अपीदानीं स कालः स्यात् वनात् प्रत्यागतं पुनः।&lt;br&gt;&#xA;यत्त्वां पुत्रक पश्येयं जटावल्कलधारिणम् ॥ 2.24.37 ॥&lt;br&gt;&#xA;तथा हि रामं वनवासनिश्चितं समीक्ष्य देवी परमेण चेतसा।&lt;br&gt;&#xA;उवाच रामं शुभलक्षणं वचो बभूव च स्वस्त्ययनाभिकाङ्क्षिणी ॥ 2.24.38 ॥&lt;/p&gt;</description>
    </item>
    <item>
      <title>०२५ कौसल्याशीर्वचनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/025_kausalyAshIrvachanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/025_kausalyAshIrvachanam/</guid>
      <description>&lt;p&gt;साऽपनीय तमायासमुपस्पृश्य जलं शुचिः।&lt;br&gt;&#xA;चकार माता रामस्य मङ्गलानि मनस्विनी ॥ 2.25.1 ॥&lt;br&gt;&#xA;न शक्यसे वारयितुं गच्छेदानीं रघूत्तम।&lt;br&gt;&#xA;शीघ्रं च विनिवर्त्तस्व वर्त्तस्व च सतां क्रमे ॥ 2.25.2 ॥&lt;br&gt;&#xA;यं पालयसि धर्मं त्वं धृत्या च नियमेन च।&lt;br&gt;&#xA;स वै राघवशार्दूल धर्मस्त्वामभिरक्षतु ॥ 2.25.3 ॥&lt;br&gt;&#xA;येभ्यः प्रणमसे पुत्र चैत्येष्वायतनेषु च।&lt;br&gt;&#xA;ते च त्वामभिरक्षन्तु वने सह महर्षिभिः ॥ 2.25.4 ॥&lt;br&gt;&#xA;यानि दत्तानि तेऽस्त्राणि विश्वामित्रेण धीमता।&lt;br&gt;&#xA;तानि त्वामभिरक्षन्तु गुणैः समुदितं सदा ॥ 2.25.5 ॥&lt;br&gt;&#xA;पितृशुश्रूषया पुत्र मातृशुश्रूषया तथा।&lt;br&gt;&#xA;सत्येन च महाबाहो चिरञ्जीवाभिरक्षितः ॥ 2.25.6 ॥&lt;br&gt;&#xA;स्थण्डिलानि विचित्राणि शैला वृक्षाः क्षुपा ह्रदाः।&lt;br&gt;&#xA;पतङ्गाः पन्नगाः सिंहास्त्वां रक्षन्तु नरोत्तम ॥ 2.25.7 ॥&lt;br&gt;&#xA;स्वस्ति साध्याश्च विश्वे च मरुतश्च महर्षयः।&lt;br&gt;&#xA;स्वस्ति धाता विधाता च स्वस्ति पूषा भगोऽर्यमा ॥ 2.25.8 ॥&lt;br&gt;&#xA;लोकपालाश्च ते सर्वे वासवप्रमुखास्तथा।&lt;br&gt;&#xA;ऋतवश्चैव पक्षाश्च मासास्संवत्सराः क्षपाः ॥ 2.25.9 ॥&lt;br&gt;&#xA;दिनानि च मुहूर्त्ताश्च स्वस्ति कुर्वन्तु ते सदा।&lt;br&gt;&#xA;स्मृतिर्धृतिश्च धर्मश्च पातु त्वां पुत्र सर्वतः ॥ 2.25.10 ॥&lt;br&gt;&#xA;स्कन्दश्च भगवान् देवः सोमश्च सबृहस्पतिः।&lt;br&gt;&#xA;सप्तर्षयो नारदश्च ते त्वां रक्षन्तु सर्वतः ॥ 2.25.11 ॥&lt;br&gt;&#xA;याश्चापि सर्वतः सिद्धा दिशश्च सदिगीश्वराः।&lt;br&gt;&#xA;स्तुता मया वने तस्मिन् पान्तु त्वां पुत्र नित्यशः ॥ 2.25.12 ॥&lt;br&gt;&#xA;शैलाः सर्वे समुद्राश्च राजा वरुण एव च।&lt;br&gt;&#xA;द्यौरन्तरिक्षं पृथिवी नद्यः सर्वास्तथैव च ॥ 2.25.13 ॥&lt;br&gt;&#xA;नक्षत्राणि च सर्वाणि ग्रहाश्च सहदेवताः।&lt;br&gt;&#xA;अहोरात्रे तथा सन्ध्ये पान्तु त्वां वनमाश्रितम् ॥ 2.25.14 ॥&lt;br&gt;&#xA;ऋतवश्चैव षट् पुण्या मासाः संवत्सरास्तथा।&lt;br&gt;&#xA;कलाश्च काष्ठाश्च तथा तव शर्म दिशन्तु ते ॥ 2.25.15 ॥&lt;br&gt;&#xA;महावने विचरतो मुनिवेषस्य धीमतः।&lt;br&gt;&#xA;तवादित्याश्च दैत्याश्च भवन्तु सुखदास्सदा ॥ 2.25.16 ॥&lt;br&gt;&#xA;राक्षसानां पिशाचानां रौद्राणां क्रूरकर्मणाम्।&lt;br&gt;&#xA;क्रव्यादानाञ्च सर्वेषां माभूत्पुत्रक ते भयम् ॥ 2.25.17 ॥&lt;br&gt;&#xA;प्लवगा वृश्चिका दंशा मशकाश्चैवकानने।&lt;br&gt;&#xA;सरीसृपाश्च कीटाश्च माभूवन् गहने तव ॥ 2.25.18 ॥&lt;br&gt;&#xA;महाद्विपाश्च सिंहाश्च व्याघ्रा ऋक्षाश्च दंष्ट्रिणः।&lt;br&gt;&#xA;महिषाः शृङ्गिणो रौद्रा न ते द्रुह्यन्तु पुत्रक ॥ 2.25.19 ॥&lt;br&gt;&#xA;नृमांसभोजना रौद्रा ये चान्ये सत्त्वजातयः।&lt;br&gt;&#xA;मा च त्वां हिंसिषुः पुत्र मया सम्पूजितास्त्विह ॥ 2.25.20 ॥&lt;br&gt;&#xA;आगमास्ते शिवाः सन्तु सिद्ध्यन्तु च पराक्रमाः।&lt;br&gt;&#xA;सर्वसम्पत्तये राम स्वस्तिमान् गच्छ पुत्रक ॥ 2.25.21 ॥&lt;br&gt;&#xA;स्वस्ति तेऽस्त्वान्तरिक्षेभ्यः पार्थिवेभ्यः पुनःपुनः।&lt;br&gt;&#xA;सर्वेभ्यश्चैव देवेभ्यो ये च ते परिपन्थिनः ॥ 2.25.22 ॥&lt;br&gt;&#xA;गुरुः सोमश्च सूर्यश्च धनदोऽथ यमस्तथा।&lt;br&gt;&#xA;पान्तु त्वामर्चिता राम दण्डकारण्यवासिनम् ॥ 2.25.23 ॥&lt;br&gt;&#xA;अग्निर्वायुस्तथा धूमो मन्त्राश्चर्षिमुखाच्च्युताः।&lt;br&gt;&#xA;उपस्पर्शनकाले तु पान्तु त्वां रघुनन्दन ॥ 2.25.24 ॥&lt;br&gt;&#xA;सर्वलोकप्रभुर्ब्रह्मा भूतभर्त्ता तथर्षयः।&lt;br&gt;&#xA;ये च शेषाः सुरास्ते त्वां रक्षन्तु वनवासिनम् ॥ 2.25.25 ॥&lt;br&gt;&#xA;इति माल्यैः सुरगणान् गन्धैश्चापि यशस्विनी।&lt;br&gt;&#xA;स्तुतिभिश्चानुकूलाभिरानर्चायतलोचना ॥ 2.25.26 ॥&lt;br&gt;&#xA;ज्वलनं समुपादाय ब्राह्मणेन महात्मना।&lt;br&gt;&#xA;हावयामास विधिना राममङ्गलकारणात् ॥ 2.25.27 ॥&lt;br&gt;&#xA;घृतं श्वेतानि माल्यानि समिधः श्वेतसर्षपान्।&lt;br&gt;&#xA;उपसम्पादयामास कौसल्या परमाङ्गना ॥ 2.25.28 ॥&lt;br&gt;&#xA;उपाध्यायः स विधिना हुत्वा शान्तिमनामयम्।&lt;br&gt;&#xA;हुतहव्यावशेषेण बाह्यं बलिमकल्पयत् ॥ 2.25.29 ॥&lt;br&gt;&#xA;मधुदध्यक्षतघृतैः स्वस्ति वाच्य द्विजांस्ततः।&lt;br&gt;&#xA;वाचयामास रामस्य वने स्वस्त्ययनक्रियाः ॥ 2.25.30 ॥&lt;br&gt;&#xA;ततस्तस्मै द्विजेन्द्राय राममाता यशस्विनी।&lt;br&gt;&#xA;दक्षिणां प्रददौ काम्यां राघवं चेदमब्रवीत् ॥ 2.25.31 ॥&lt;br&gt;&#xA;यन्मङ्गलं सहस्राक्षे सर्वदेवनमस्कृते।&lt;br&gt;&#xA;वृत्रनाशे समभवत्तत्ते भवतु मङ्गलम् ॥ 2.25.32 ॥&lt;br&gt;&#xA;यन्मङ्गलं सुपर्णस्य विनताऽकल्पयत् पुरा।&lt;br&gt;&#xA;अमृतं प्रार्थयानस्य तत्ते भवतु मङ्गलम् ॥ 2.25.33 ॥&lt;br&gt;&#xA;अमृतोत्पादने दैत्यान् घ्नतो वज्रधरस्य यत्।&lt;br&gt;&#xA;अदितिर्मङ्गलं प्रादात्तत्ते भवतु मङ्गलम् ॥ 2.25.34 ॥&lt;br&gt;&#xA;त्रीन् विक्रमान् प्रक्रमतो विष्णोरमिततेजसः।&lt;br&gt;&#xA;यदासीन्मङ्गलं राम तत्ते भवतु मङ्गलम् ॥ 2.25.35 ॥&lt;br&gt;&#xA;ऋतवः सागरा द्वीपा वेदा लोका दिशश्चते।&lt;br&gt;&#xA;मङ्गलानि महाबाहो दिशन्तु शुभमङ्गलाः ॥ 2.25.36 ॥&lt;br&gt;&#xA;इति पुत्रस्य शेषांश्च कृत्वा शिरसि भामिनी।&lt;br&gt;&#xA;गन्धैश्चापि समालभ्य राममायतलोचना ॥ 2.25.37 ॥&lt;br&gt;&#xA;ओषधीं चापि सिद्धार्थां विशल्यकरणीं शुभाम्।&lt;br&gt;&#xA;चकार रक्षां कौसल्या मन्त्रैरभिजजाप च ॥ 2.25.38 ॥&lt;br&gt;&#xA;उवाचातिप्रहृष्टेव सा दुःखवशवर्त्तिनी।&lt;br&gt;&#xA;वाङ्मात्रेण न भावेन वाचा संसज्जमानया ॥ 2.25.39 ॥&lt;br&gt;&#xA;आनम्य मूर्ध्नि चाघ्राय परिष्वज्य यशस्विनी।&lt;br&gt;&#xA;अवदत् पुत्र सिद्धार्थो गच्छ राम यथासुखम् ॥ 2.25.40 ॥&lt;br&gt;&#xA;अरोगं सर्वसिद्धार्थमयोध्यां पुनरागतम्।&lt;br&gt;&#xA;पश्यामि त्वां सुखं वत्स सुस्थितं राजवर्त्मनि ॥ 2.25.41 ॥&lt;br&gt;&#xA;प्रणष्टदुःखसङ्कल्पा हर्षविद्योतितानना।&lt;br&gt;&#xA;द्रक्ष्यामि त्वां वनात् प्राप्तं पूर्णचन्द्रमिवोदितम् ॥ 2.25.42 ॥&lt;br&gt;&#xA;भद्रासनगतं राम वनवासादिहागतम्।&lt;br&gt;&#xA;द्रक्ष्यामि च पुनस्त्वां तु तीर्णवन्तं पितुर्वचः ॥ 2.25.43 ॥&lt;br&gt;&#xA;मङ्गलैरुपसम्पन्नो वनवासादिहागतः।&lt;br&gt;&#xA;वध्वा मम च नित्यं त्वं कामान् संवर्द्ध याहि भो ॥ 2.25.44 ॥&lt;br&gt;&#xA;मयार्चिता देवगणाः शिवादयो महर्षयो भूतमहासुरोरगाः।&lt;br&gt;&#xA;अभिप्रयातस्य वनं चिराय ते हितानि काङ्क्षन्तु दिशश्च राघव ॥ 2.25.45 ॥&lt;br&gt;&#xA;इतीव चाश्रुप्रतिपूर्णलोचना समाप्य च स्वस्त्ययनं यथाविधि।&lt;br&gt;&#xA;प्रदक्षिणं चैव चकार राघवं पुनःपुनश्चापि निपीड्य सस्वजे ॥ 2.25.46 ॥&lt;br&gt;&#xA;तथा तु देव्या स कृतप्रदक्षिणो निपीड्य मातुश्चरणौ पुनःपुनः।&lt;br&gt;&#xA;जगाम सीतानिलयं महायशास्स राघवः प्रज्वलितः स्वयाश्रिया ॥ 2.25.47 ॥&lt;/p&gt;</description>
    </item>
    <item>
      <title>०२६ सीता-रामयोर्संवादः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/026_sItA-rAmayorsaMvAdaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/026_sItA-rAmayorsaMvAdaH/</guid>
      <description>&lt;p&gt;अभिवाद्य च कौसल्यां रामः सम्प्रस्थितो वनम्।&lt;br&gt;&#xA;कृतस्वस्त्ययनो मात्रा धर्मिष्ठे वर्त्मनि स्थितः ॥ 2.26.1 ॥&lt;br&gt;&#xA;विराजयन् राजसुतो राजमार्गं नरैर्वृतम्।&lt;br&gt;&#xA;हृदयान्याममन्थेव जनस्य गुणवत्तया ॥ 2.26.2 ॥&lt;br&gt;&#xA;वैदेही चापि तत्सर्वं न शुश्राव तपस्विनी।&lt;br&gt;&#xA;तदेव हृदि तस्याश्च यौवराज्याभिषेचनम् ॥ 2.26.3 ॥&lt;br&gt;&#xA;देवकार्यं स्वयं कृत्वा कृत्ज्ञा हृष्टचेतना।&lt;br&gt;&#xA;अभिज्ञा राजधर्माणां राजपुत्रं प्रतीक्षते ॥ 2.26.4 ॥&lt;br&gt;&#xA;प्रविवेशाथ रामस्तु स्वं वेश्म सुविभूषितम्।&lt;br&gt;&#xA;प्रहृष्टजनसम्पूर्णं ह्रिया किञ्चिदवाङ्मुखः ॥ 2.26.5 ॥&lt;br&gt;&#xA;अथ सीता समुत्पत्य वेपमाना च तं पतिम्।&lt;br&gt;&#xA;अपश्यत् शोकसन्तप्तं चिन्ताव्याकुलितेन्द्रियम् ॥ 2.26.6 ॥&lt;br&gt;&#xA;तां दृष्ट्वा सह धर्मात्मा न शशाक मनोगतम्।&lt;br&gt;&#xA;तं शोकं राघवः सोढुं ततो विवृततां गतः ॥ 2.26.7 ॥&lt;br&gt;&#xA;विवर्णवदनं दृष्ट्वा तं प्रस्विन्नममर्षणम्।&lt;br&gt;&#xA;आह दुःखाभिसन्तप्ता किमिदानीमिदं प्रभो ॥ 2.26.8 ॥&lt;br&gt;&#xA;अद्य बार्हस्पतः श्रीमानुक्तः पुष्यो नु राघव।&lt;br&gt;&#xA;प्रोच्यते ब्राह्मणैः प्राज्ञैः केन त्वमसि दुर्मनाः ॥ 2.26.9 ॥&lt;br&gt;&#xA;न ते शतशलाकेन जलफेननिभेन च।&lt;br&gt;&#xA;आवृतं वदनं वल्गु छत्रेणापि विराजते ॥ 2.26.10 ॥&lt;br&gt;&#xA;व्यजनाभ्यां च मुख्याभ्यां शतपत्रनिभेक्षणम्।&lt;br&gt;&#xA;चन्द्रहंसप्रकाशाभ्यां वीज्यते न तवाननम् ॥ 2.26.11 ॥&lt;br&gt;&#xA;वाग्ग्मिनो वन्दिनश्चापि प्रहृष्टास्त्वां नरर्षभ।&lt;br&gt;&#xA;स्तुवन्तो नात्र दृश्यन्ते मङ्गलैः सूत मागधाः ॥ 2.26.12 ॥&lt;br&gt;&#xA;न ते क्षौद्रं च दधि च ब्राह्मणा वेदपारगाः।&lt;br&gt;&#xA;मूर्ध्नि मूर्द्धाभिषिक्तस्य दधति स्म विधानतः ॥ 2.26.13 ॥&lt;br&gt;&#xA;न त्वां प्रकृतयः सर्वाः श्रेणीमुख्याश्च भूषिताः।&lt;br&gt;&#xA;अनुव्रजितुमिच्छन्ति पौरजानपदास्तथा ॥ 2.26.14 ॥&lt;br&gt;&#xA;चतुर्भिर्वेगसम्पन्नैर्हयैः काञ्चनभूषितैः।&lt;br&gt;&#xA;मुख्यः पुष्यरथो युक्ताः किं न गच्छति तेऽग्रतः ॥ 2.26.15 ॥&lt;br&gt;&#xA;न हस्ती चाग्रतः श्रीमांस्तव लक्षणपूजितः।&lt;br&gt;&#xA;प्रयाणे लक्ष्यते वीर कृष्णमेघगिरिप्रभः ॥ 2.26.16 ॥&lt;br&gt;&#xA;न च काञ्चनचित्रं ते पश्यामि प्रियदर्शन।&lt;br&gt;&#xA;भद्रासनं पुरस्कृत्य यातं वीरपुरस्कृतम् ॥ 2.26.17 ॥&lt;br&gt;&#xA;अभिषेको यथा सज्जः किमिदानीमिदं तव।&lt;br&gt;&#xA;अपूर्वो मुखवर्णश्च न प्रहर्षश्च लक्ष्यते ॥ 2.26.18 ॥&lt;br&gt;&#xA;इतीव विलपन्तीं तां प्रोवाच रघुनन्दनः।&lt;br&gt;&#xA;सीते तत्रभवांस्तातः प्रव्राजयति मां वनम् ॥ 2.26.19 ॥&lt;br&gt;&#xA;कुले महति सम्भूते धर्मज्ञे धर्मचारिणि।&lt;br&gt;&#xA;श्रृणु जानकि येनेदं क्रमेणाभ्यागतं मम ॥ 2.26.20 ॥&lt;br&gt;&#xA;राज्ञा सत्यप्रतिज्ञेन पित्रा दशरथेन च।&lt;br&gt;&#xA;कैकेय्यै मम मात्रे तु पुरा दत्तौ महावरौ ॥ 2.26.21 ॥&lt;br&gt;&#xA;तयाऽद्य मम सज्जेऽस्मिन्नभिषेके नृपोद्यते।&lt;br&gt;&#xA;प्रचोदितः स समयो धर्मेण प्रतिनिर्जितः ॥ 2.26.22 ॥&lt;br&gt;&#xA;पित्रा मे भरतश्चापि यौवराज्ये नियोजितः।&lt;br&gt;&#xA;सोऽहं त्वामागतो द्रष्टुं प्रस्थितो विजनं वनम् ॥ 2.26.23 ॥&lt;br&gt;&#xA;भरतस्य समीपे तु नाहं कथ्यः कदाचन ॥ 2.26.24 ॥&lt;br&gt;&#xA;ऋद्धियुक्ता हि पुरुषा न सहन्ते परस्तवम्।&lt;br&gt;&#xA;तस्मान्न ते गुणाः कथ्या भरतस्याग्रतो मम ॥ 2.26.25 ॥&lt;br&gt;&#xA;नापि त्वं तेन भर्तव्या विशेषेण कदाचन।&lt;br&gt;&#xA;अनुकूलतया शक्यं समीपे त्वस्य वर्तितुम् ॥ 2.26.26 ॥&lt;br&gt;&#xA;तस्मै दत्तं नृपतिना यौवराज्यं सनातनम्।&lt;br&gt;&#xA;स प्रसाद्यस्त्वया सीते नृपतिश्च विशेषतः ॥ 2.26.27 ॥&lt;br&gt;&#xA;अहं चापि प्रतिज्ञां तां गुरोः समनुपालयन्।&lt;br&gt;&#xA;वनमद्यैव यास्यामि स्थिरा भव मनस्विनी ॥ 2.26.28 ॥&lt;br&gt;&#xA;याते च मयि कल्याणि वनं मुनिनिषेवितम्।&lt;br&gt;&#xA;व्रतोपवासपरया भवितव्यं त्वयाऽनघे ॥ 2.26.29 ॥&lt;br&gt;&#xA;काल्यमुत्थाय देवानां कृत्वा पूजां यथाविधि।&lt;br&gt;&#xA;वन्दितव्यो दशरथः पिता मम नरेश्वरः ॥ 2.26.30 ॥&lt;br&gt;&#xA;माता च मम कौसल्या वृद्धा सन्तापकर्शिता।&lt;br&gt;&#xA;धर्ममेवाग्रतः कृत्वा त्वत्तः सम्मानमर्हति ॥ 2.26.31 ॥&lt;br&gt;&#xA;वन्दितव्याश्च ते नित्यं याः शेषा मम मातरः।&lt;br&gt;&#xA;स्नेहप्रणयसम्भोगैः समा हि मम मातरः ॥ 2.26.32 ॥&lt;br&gt;&#xA;भ्रातृपुत्रसमौ चापि द्रष्टव्यौ च विशेषतः।&lt;br&gt;&#xA;त्वया भरतशत्रुघ्नौ प्राणैः प्रियतरौ मम ॥ 2.26.33 ॥&lt;br&gt;&#xA;विप्रिपवयं न च कर्त्तव्यं भरतस्य कदाचन।&lt;br&gt;&#xA;स हि राजा प्रभुश्चैव देशस्य च कुलस्य च ॥ 2.26.34 ॥&lt;br&gt;&#xA;आराधिता हि शीलेन प्रयत्नैश्चोपसेविताः।&lt;br&gt;&#xA;राजानः सम्प्रसीदन्ति प्रकुप्यन्ति विपर्यये ॥ 2.26.35 ॥&lt;br&gt;&#xA;औरसानपि पुत्रान् हि त्यजन्त्यहितकारिणः।&lt;br&gt;&#xA;समर्थान् सम्प्रगृह्णन्ति जनानपि नराधिपाः ॥ 2.26.36 ॥&lt;br&gt;&#xA;सा त्वं वसेह कल्याणि राज्ञः समनुवर्तिनी।&lt;br&gt;&#xA;भरतस्य रता धर्मे सत्यव्रतपरायणा ॥ 2.26.37 ॥&lt;br&gt;&#xA;अहं गमिष्यामि महावनं प्रिये त्वया हि वस्तव्यमिहैव भामिनि।&lt;br&gt;&#xA;यथा व्यलीकं कुरुषे न कस्यचित्तथा त्वया कार्यमिदं वचो मम ॥ 2.26.38 ॥&lt;/p&gt;</description>
    </item>
    <item>
      <title>०२७ सीतायाः वनगमननिश्चयः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/027_sItAyAH_vanagamananishchayaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/027_sItAyAH_vanagamananishchayaH/</guid>
      <description>&lt;p&gt;एवमुक्ता तु वैदेही प्रियार्हा प्रियवादिनी।&lt;br&gt;&#xA;प्रणयादेव सङ्क्रुद्धा भर्त्तारमिदमब्रवीत् ॥ 2.27.1 ॥&lt;br&gt;&#xA;किमिदं भाषसे राम वाक्यं लघुतया ध्रुवम्।&lt;br&gt;&#xA;त्वया यदपहास्यं मे श्रुत्वा नरवरात्मज ॥ 2.27.2 ॥&lt;br&gt;&#xA;आर्यपुत्र पिता माता भ्राता पुत्रस्तथा स्नुषा।&lt;br&gt;&#xA;स्वानि पुण्यानि भुञ्जानाः स्वस्वं भाग्यमुपासते ॥ 2.27.3 ॥&lt;br&gt;&#xA;भर्तुर्भाग्यं तु भार्य्यैका प्राप्नोति पुरुषर्षभ।&lt;br&gt;&#xA;अतश्चैवाहमादिष्टा वने वस्तव्यमित्यपि ॥ 2.27.4 ॥&lt;br&gt;&#xA;न पिता नात्मजो राम न माता न सखीजनः।&lt;br&gt;&#xA;इह प्रेत्य च नारीणां पतिरेको गतिः सदा ॥ 2.27.5 ॥&lt;br&gt;&#xA;यदि त्वं प्रस्थितो दुर्गं वनमद्यैव राघव।&lt;br&gt;&#xA;अग्रतस्ते गमिष्यामि मृद्नन्ती कुशकण्टकान् ॥ 2.27.6 ॥&lt;br&gt;&#xA;ईर्ष्यारोषौ बहिष्कृत्य भुक्तशेषमिवोदकम्।&lt;br&gt;&#xA;नय मां वीर विस्रब्धः पापं मयि न विद्यते ॥ 2.27.7 ॥&lt;br&gt;&#xA;प्रासादाग्रैर्विमानैर्वा वैहायसगतेन वा।&lt;br&gt;&#xA;सर्वावस्थागता भर्तुः पादच्छाया विशिष्यते ॥ 2.27.8 ॥&lt;br&gt;&#xA;अनुशिष्टाऽस्मि मात्रा च पित्रा च विविधाश्रयम्।&lt;br&gt;&#xA;नास्मि सम्प्रति वक्तव्या वर्त्तितव्यं यथा मया ॥ 2.27.9 ॥&lt;br&gt;&#xA;अहं दुर्गं गमिष्यामि वनं पुरुषवर्जितम्।&lt;br&gt;&#xA;नानामृगगणाकीर्णं शार्दूलवृकसेवितम् ॥ 2.27.10 ॥&lt;br&gt;&#xA;सुखं वने निवत्स्यामि यथैव भवने पितुः।&lt;br&gt;&#xA;अचिन्तयन्ती त्रीन् लोकान् चिन्तयन्ती पतिव्रतम् ॥ 2.27.11 ॥&lt;br&gt;&#xA;शुश्रूषमाणा ते नित्यं नियता ब्रह्मचारिणी।&lt;br&gt;&#xA;सह रंस्ये त्वया वीर वनेषु मधुगन्धिषु ॥ 2.27.12 ॥&lt;br&gt;&#xA;त्वं हि कर्तुं वने शक्तो राम सम्परिपालनम्।&lt;br&gt;&#xA;अन्यस्यापि जनस्येह किम्पुनर्मम मानद ॥ 2.27.13 ॥&lt;br&gt;&#xA;सह त्वया गमिष्यामि वनमद्य न संशयः।&lt;br&gt;&#xA;नाहं शक्या महाभाग निवर्त्तयितुमुद्यता ॥ 2.27.14 ॥&lt;br&gt;&#xA;फलमूलाशना नित्यं भविष्यामि न संशयः।&lt;br&gt;&#xA;न ते दुःखं करिष्यामि निवसन्ती सह त्वया ॥ 2.27.15 ॥&lt;br&gt;&#xA;इच्छामि सरितः शैलान् पल्वलानि वनानि च।&lt;br&gt;&#xA;द्रष्टुं सर्वत्र निर्भीता त्वया नाथेन धीमता ॥ 2.27.16 ॥&lt;br&gt;&#xA;हंसकारण्डवाकीर्णाः पद्मिनीः साधु पुष्पिताः।&lt;br&gt;&#xA;इच्छेयं सुखिनी द्रष्टुं त्वया वीरेण सङ्गता ॥ 2.27.17 ॥&lt;br&gt;&#xA;अभिषेकं करिष्यामि तासु नित्यं यतव्रता।&lt;br&gt;&#xA;सह त्वया विशालाक्ष रंस्ये परमनन्दिनी ॥ 2.27.18 ॥&lt;br&gt;&#xA;एवं वर्षसहस्राणां शतं वाऽहं त्वया सह।&lt;br&gt;&#xA;व्यतिक्रमं न वेत्स्यामि स्वर्गोऽपि न हि मे मतः ॥ 2.27.19 ॥&lt;br&gt;&#xA;स्वर्गोऽपि च विना वासो भविता यदि राघव।&lt;br&gt;&#xA;त्वया मम नरव्याघ्र नाहं तमपि रोचये ॥ 2.27.20 ॥&lt;br&gt;&#xA;अहं गमिष्यामि वनं सुदुर्गमं मृगायुतं वानरवारणैर्युतम्।&lt;br&gt;&#xA;वने निवत्स्यामि यथा पितुर्गृहे तवैव पादावुपगृह्य संयता ॥ 2.27.21 ॥&lt;br&gt;&#xA;अनन्यभावामनुरक्तचेतसं त्वया वियुक्तां मरणाय निश्चिताम्।&lt;br&gt;&#xA;नयस्व मां साधु कुरुष्व याचनां न ते मयाऽतो गुरुता भविष्यति ॥ 2.27.22 ॥&lt;br&gt;&#xA;तथा ब्रुवाणामपि धर्मवत्सलो न च स्म सीतां नृवरो निनीषति।&lt;br&gt;&#xA;उवाच चैनां बहु सन्निवर्त्तने वने निवासस्य च दुःखितां प्रति ॥ 2.27.23 ॥&lt;/p&gt;</description>
    </item>
    <item>
      <title>०२८ वनवासदुःखवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/028_vanavAsaduHkhavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/028_vanavAsaduHkhavarNanam/</guid>
      <description>&lt;p&gt;स एव ब्रुवतीं सीतां धर्मज्ञो धर्मवत्सलः।&lt;br&gt;&#xA;न नेतुं कुरुते बुद्धिं वने दुःखानि चिन्तयन् ॥ 2.28.1 ॥&lt;br&gt;&#xA;सान्त्वयित्वा पुनस्तां तु बाष्पदूषितलोचनाम्।&lt;br&gt;&#xA;निवर्त्तनार्थे ध्ार्मात्मा वाक्यमेतदुवाच ह ॥ 2.28.2 ॥&lt;br&gt;&#xA;सीते महाकुलीनासि धर्मे च निरता सदा।&lt;br&gt;&#xA;इहाचरस्व धर्मं त्वं मा यथा मनसः सुखम् ॥ 2.28.3 ॥&lt;br&gt;&#xA;सीते यथा त्वां वक्ष्यामि तथा कार्यं त्वयाबले।&lt;br&gt;&#xA;वने दोषा हि बहवो वदतस्तान्निबोध मे ॥ 2.28.4 ॥&lt;br&gt;&#xA;सीते विमुच्यतामेषा वनवासकृता मतिः।&lt;br&gt;&#xA;बहुदोषं हि कान्तारं वनमित्यभिधीयते ॥ 2.28.5 ॥&lt;br&gt;&#xA;हितबुद्ध्या खलु वचो मयैतदभिधीयते।&lt;br&gt;&#xA;सदा सुखं न जानामि दुःखमेव सदा वनम् ॥ 2.28.6 ॥&lt;br&gt;&#xA;गिरिनिर्झरसम्भूता गिरिकन्दरवासिनाम्।&lt;br&gt;&#xA;सिंहानां निनदा दुःखाः श्रोतुं दुःखमतो वनम् ॥ 2.28.7 ॥&lt;br&gt;&#xA;क्रीडमानाश्च विस्रब्धा मत्ताः शून्ये महामृगाः।&lt;br&gt;&#xA;दृष्ट्वा समभिवर्त्तन्ते सीते दुःखमतो वनम् ॥ 2.28.8 ॥&lt;br&gt;&#xA;सग्राहाः सरितश्चैव पङ्कवत्यश्च दुस्तराः।&lt;br&gt;&#xA;मत्तैरपि गजैर्नित्यमतो दुःखतरं वनम् ॥ 2.28.9 ॥&lt;br&gt;&#xA;लताकण्टकसङ्कीर्णाः कृकवाकूपनादिताः।&lt;br&gt;&#xA;निरपाश्च सुदुर्गाश्च मार्गा दुःखमतो वनम् ॥ 2.28.10 ॥&lt;br&gt;&#xA;सुप्यते पर्णशय्यासु स्वयम्भग्नासु भूतले।&lt;br&gt;&#xA;रात्रिषु श्रमखिन्नेन तस्माद्दुःखतरं वनम् ॥ 2.28.11 ॥&lt;br&gt;&#xA;अहोरात्रं च सन्तोषः कर्त्तव्यो नियतात्मना।&lt;br&gt;&#xA;फलैर्वृक्षावपतितैः सीते दुःखमतो वनम् ॥ 2.28.12 ॥&lt;br&gt;&#xA;उपवासश्च कर्तव्यो यथाप्राणेन मैथिलि।&lt;br&gt;&#xA;जटाभारश्च कर्त्तव्यो वल्कलाम्बरधारिणा ॥ 2.28.13 ॥&lt;br&gt;&#xA;देवतानां पितॄणां च कर्तव्यं विधिपूर्वकम्।&lt;br&gt;&#xA;प्राप्तानामतिथीनां च नित्यशः प्रतिपूजनम् ॥ 2.28.14 ॥&lt;br&gt;&#xA;कार्यस्त्रिरभिषेकश्च कालेकाले च नित्यशः।&lt;br&gt;&#xA;चरता नियमेनैव तस्माद्दुःखतरं वनम् ॥ 2.28.15 ॥&lt;br&gt;&#xA;उपहारश्च कर्तव्यः कुसुमैः स्वयमाहृतैः।&lt;br&gt;&#xA;आर्षेण विधिना वेद्यां बाले दुःखमतो वनम् ॥ 2.28.16 ॥&lt;br&gt;&#xA;यथालब्धपेन सन्तोषः कर्त्तव्यस्तेन मैथिलि।&lt;br&gt;&#xA;यताहारैर्वचनरैर्नित्यं दुःखमतो वनम् ॥ 2.28.17 ॥&lt;br&gt;&#xA;अतीव वातास्तिमिरं बुभुक्षा चात्र नित्यशः।&lt;br&gt;&#xA;भयानि च महान्त्यत्र ततो दुःखतरं वनम् ॥ 2.28.18 ॥&lt;br&gt;&#xA;सरीसृपाश्च बहवो बहुरूपाश्च भामिनि।&lt;br&gt;&#xA;चरन्ति पृथिवीं दर्पात्ततो दुःखतरं वनम् ॥ 2.28.19 ॥&lt;br&gt;&#xA;नदीनिलयनाः सर्पा नदीकुटिलगामिनः।&lt;br&gt;&#xA;तिष्ठन्त्यावृत्य पन्थानं ततो दुःखतरं वनम् ॥ 2.28.20 ॥&lt;br&gt;&#xA;पतङ्गा वृश्चिकाः कीटा दंशाश्च मशकैः सह।&lt;br&gt;&#xA;बाधन्ते नित्यमबले सर्वं दुःखमतो वनम् ॥ 2.28.21 ॥&lt;br&gt;&#xA;द्रुमाः कण्टकिनश्चैव कुशकाशाश्च भामिनि।&lt;br&gt;&#xA;वने व्याकुलशाखाग्रास्तेन दुःखतरं वनम् ॥ 2.28.22 ॥&lt;br&gt;&#xA;कायक्लेशाश्च बहवो भयानि विविधानि च।&lt;br&gt;&#xA;अरण्यवासे वसतो दुःखमेव ततो वनम् ॥ 2.28.23 ॥&lt;br&gt;&#xA;क्रोधलोभौ विमोक्तव्यौ कर्त्तव्या तपसे मतिः।&lt;br&gt;&#xA;न भेतव्यं च भेतव्ये नित्यं दुःखमतो वनम् ॥ 2.28.24 ॥&lt;br&gt;&#xA;तदलं ते वनं गत्वा क्षमं न हि वनं तव।&lt;br&gt;&#xA;विमृशन्निह पश्यामि बहुदोषतरं वनम् ॥ 2.28.25 ॥&lt;br&gt;&#xA;वनं तु नेतुं न कृता मतिस्तदा बभूव रामेण यदा महात्मना।&lt;br&gt;&#xA;न तस्य सीता वचनं चकार तत् ततोऽब्रवीद्राममिदं सुदुःखिता ॥ 2.28.26 ॥&lt;/p&gt;</description>
    </item>
    <item>
      <title>०२९ सीतायाः वनगमनविज्ञप्तिः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/029_sItAyAH_vanagamanavijnaptiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/029_sItAyAH_vanagamanavijnaptiH/</guid>
      <description>&lt;p&gt;एतत्तु वचनं श्रुत्वा सीता रामस्य दुःखिता।&lt;br&gt;&#xA;प्रसक्ता श्रुमुखी मन्दमिदं वचनमब्रवीत् ॥ 2.29.1 ॥&lt;br&gt;&#xA;ये त्वया कीर्त्तिता दोषा वने वस्तव्यतां प्रति।&lt;br&gt;&#xA;गुणानित्येव तान् विद्धि तव स्नेहपुरस्कृतान् ॥ 2.29.2 ॥&lt;br&gt;&#xA;मृगाः सिंहा गजाश्चैव शार्दूलाः शरभास्तथा।&lt;br&gt;&#xA;पक्षिणः सृमराश्चैव ये चान्ये वनचारिणः ॥ 2.29.3 ॥&lt;br&gt;&#xA;अदृष्टपूर्वरूपत्वात् सर्वे ते तव राघव।&lt;br&gt;&#xA;रूपं दृष्ट्वापसर्पेयुर्भये सर्वे हि बिभ्यति ॥ 2.29.4 ॥&lt;br&gt;&#xA;त्वया च सह गन्तव्यं मया गुरुजनाज्ञया।&lt;br&gt;&#xA;त्वद्वियोगेन मे राम त्यक्तव्यमिह जीवितम् ॥ 2.29.5 ॥&lt;br&gt;&#xA;न च मां त्वत्समीपस्थामपि शक्नोति राघव।&lt;br&gt;&#xA;सुराणामीश्वरः शक्रः प्रधर्षयितुमोजसा ॥ 2.29.6 ॥&lt;br&gt;&#xA;पतिहीना तु या नारी न सा शक्ष्यति जीवितुम्।&lt;br&gt;&#xA;काममेवंविधं राम त्वया मम विदर्शितम् ॥ 2.29.7 ॥&lt;br&gt;&#xA;अथ चापि महाप्राज्ञ ब्राह्मणानां मया श्रुतम्।&lt;br&gt;&#xA;पुरा पितृगृहे सत्यं वस्तव्यं किल मे वने ॥ 2.29.8 ॥&lt;br&gt;&#xA;लक्षणिभ्यो द्विजातिभ्यः श्रुत्वाहं वचनं पुरा।&lt;br&gt;&#xA;वनवासकृतोत्साहा नित्यमेव महाबल ॥ 2.29.9 ॥&lt;br&gt;&#xA;आदेशो वनवासस्य प्राप्तव्यस्स मया किल।&lt;br&gt;&#xA;सा त्वया सह तत्राहं यास्यामि प्रिय नान्यथा ॥ 2.29.10 ॥&lt;br&gt;&#xA;कृतादेशा भविष्यामि गमिष्यामि सह त्वया।&lt;br&gt;&#xA;कालश्चायं समुत्पन्नः सत्यवाग् भवतु द्विजः ॥ 2.29.11 ॥&lt;br&gt;&#xA;वनवासे हि जानामि दुःखानि बहुधा किल।&lt;br&gt;&#xA;प्राप्यन्ते नियतं वीर पुरुषैरकृतात्मभिः ॥ 2.29.12 ॥&lt;br&gt;&#xA;कन्यया च पितुर्गेहे वनवासः श्रुतो मया।&lt;br&gt;&#xA;भिक्षिण्याः साधुवृत्ताया मम मातुरिहाग्रतः ॥ 2.29.13 ॥&lt;br&gt;&#xA;प्रसादितश्च वै पूर्वं त्वं वै बहुविधं प्रभो।&lt;br&gt;&#xA;गमनं वनवासस्य काङ्क्षितं हि सह त्वया ॥ 2.29.14 ॥&lt;br&gt;&#xA;कृतक्षणाहं भद्रते गमनं प्रति राघव।&lt;br&gt;&#xA;वनवासस्य शूरस्य चर्या हि मम रोचते ॥ 2.29.15 ॥&lt;br&gt;&#xA;शुद्धात्मन् प्रेमभावाद्धि भविष्यामि विकल्मषा।&lt;br&gt;&#xA;भर्त्तारमनुगच्छन्ती भर्त्ता हि मम दैवतम् ॥ 2.29.16 ॥&lt;br&gt;&#xA;प्रेत्यभावेऽपि कल्याणः सङ्गमो मे सह त्वया ॥ 2.29.17 ॥&lt;br&gt;&#xA;इह लोके च पितृभिर्या स्त्री यस्य महामते।&lt;br&gt;&#xA;अदृभिर्दत्त स्वधर्मेण प्रेत्यभावेपि तस्य सा ॥ 2.29.18 ॥&lt;br&gt;&#xA;एवमस्मात् स्वकां नारीं सुवृत्तां हि पतिव्रताम्।&lt;br&gt;&#xA;नाभिरोच्यसे नेतुं त्वं मां केनेह हेतुना ॥ 2.29.19 ॥&lt;br&gt;&#xA;भक्तां पतिव्रतां दीनां मां समां सुखदुःखयोः।&lt;br&gt;&#xA;नेतुमर्हसि काकुत्स्थ समानसुखदुःखिनीम् ॥ 2.29.20 ॥&lt;br&gt;&#xA;यदि मां दुःखिता मेवं वनं नेतुं न चेच्छसि।&lt;br&gt;&#xA;विषमग्निं जलं वाहमास्थास्ये मृत्युकारणात् ॥ 2.29.21 ॥&lt;br&gt;&#xA;एवं बहुविधं तं सा याचते गमनं प्रति।&lt;br&gt;&#xA;नानुमेने महाबाहुस्तां नेतुं विजनं वनम् ॥ 2.29.22 ॥&lt;br&gt;&#xA;एवमुक्ता तु सा चिन्तां मैथिली समुपागता।&lt;br&gt;&#xA;स्नापयन्तीव गामुष्णैरश्रुभिर्नयनच्युतैः ॥ 2.29.23 ॥&lt;br&gt;&#xA;चिन्तयन्तीं तथा तां तु निवर्त्तयितुमात्मवान्।&lt;br&gt;&#xA;ताम्रोष्ठीं स तदा सीतां काकुत्स्थो बह्वसान्त्वयत् ॥ 2.29.24 ॥&lt;/p&gt;</description>
    </item>
    <item>
      <title>०३० वनगमनानुज्ञा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/030_vanagamanAnujnA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/030_vanagamanAnujnA/</guid>
      <description>&lt;p&gt;सान्त्व्यमाना तु रामेण मैथिली जनकात्मजा।&lt;br&gt;&#xA;वनवासनिमित्ताय भर्तारमिदमब्रवीत् ॥ 2.30.1 ॥&lt;br&gt;&#xA;सा तमुत्तमसंविग्ना सीता विपुलवक्षसम्।&lt;br&gt;&#xA;प्रणयाच्चाभिमानाच्च परिचिक्षेप राघवम् ॥ 2.30.2 ॥&lt;br&gt;&#xA;किं त्वाऽमन्यत वैदेहः पिता मे मिथिलाधिपः।&lt;br&gt;&#xA;राम जामातरं प्राप्य स्त्रियं पुरुषविग्रहम् ॥ 2.30.3 ॥&lt;br&gt;&#xA;अनृतं बत लोकोऽयमज्ञानाद्यद्धि वक्ष्यति।&lt;br&gt;&#xA;तेजो नास्ति परं रामे तपतीव दिवाकरे ॥ 2.30.4 ॥&lt;br&gt;&#xA;किं हि कृत्वा विषण्णस्त्वं कुतो वा भयमस्ति ते।&lt;br&gt;&#xA;यत् परित्यक्तुकामस्त्वं मामनन्यपरायणाम् ॥ 2.30.5 ॥&lt;br&gt;&#xA;द्युमत्सेनसुतं वीर सत्यवन्तमनुव्रताम्।&lt;br&gt;&#xA;सावित्रीमिव मां विद्धि त्वमात्मवशवर्तिनीम् ॥ 2.30.6 ॥&lt;br&gt;&#xA;न त्वहं मनसाप्यन्यं द्रष्टास्मि त्वदृतेऽनघ।&lt;br&gt;&#xA;त्वया राघव गच्छेयं यथान्या कुलपांसनी ॥ 2.30.7 ॥&lt;br&gt;&#xA;स्वयं तु भार्यां कौमारीं चिरमध्युषितां सतीम्।&lt;br&gt;&#xA;शैलूष इव मां राम परेभ्यो दातुमिच्छसि ॥ 2.30.8 ॥&lt;br&gt;&#xA;यस्य पथ्यं च रामात्थ यस्य चार्थेऽवरुद्ध्यसे।&lt;br&gt;&#xA;त्वं तस्य भव वश्यश्च विधेयश्च सदानघ ॥ 2.30.9 ॥&lt;br&gt;&#xA;स मामनादाय वनं न त्वं प्रस्थातुमर्हसि।&lt;br&gt;&#xA;तपो वा यदि वाऽरण्यं स्वर्गो वा मे सह त्वया ॥ 2.30.10 ॥&lt;br&gt;&#xA;न च मे भविता तत्र कश्चित् पथि परिश्रमः।&lt;br&gt;&#xA;पृष्ठतस्तव गच्छन्त्या विहारशयनेष्विव ॥ 2.30.11 ॥&lt;br&gt;&#xA;कुशकाशशरेषीका ये च कण्टकिनो द्रुमाः।&lt;br&gt;&#xA;तूलाजिनसमस्पर्शा मार्गे मम सह त्वया ॥ 2.30.12 ॥&lt;br&gt;&#xA;महावातसमुद्धूतं यन्मामपकरिष्यति।&lt;br&gt;&#xA;रजो रमण तन्मन्ये परार्द्ध्यमिव चन्दनम् ॥ 2.30.13 ॥&lt;br&gt;&#xA;शाद्वलेषु यथा शिश्ये वनान्ते वनगोचर।&lt;br&gt;&#xA;कुथास्तरणतल्पेषु किं स्यात् सुखतरं ततः ॥ 2.30.14 ॥&lt;br&gt;&#xA;पत्रं मूलं फलं यत्त्वमल्पं वा यदि वा बहु।&lt;br&gt;&#xA;दास्यसि स्वयमाहृत्य तन्मेऽमृतरसोपमम् ॥ 2.30.15 ॥&lt;br&gt;&#xA;न मातुर्न पितुस्तत्र स्मरिष्यामि न वेश्मनः।&lt;br&gt;&#xA;आर्त्तवान्युपभुञ्जाना पुष्पाणि च फलानि च ॥ 2.30.16 ॥&lt;br&gt;&#xA;न च तत्र गतः किञ्चिद्द्रष्टुमर्हसि विप्रियम्।&lt;br&gt;&#xA;मत्कृते न च ते शोको न भविष्यामि दुर्भरा ॥ 2.30.17 ॥&lt;br&gt;&#xA;यस्त्वया सह स स्वर्गो निरयो यस्त्वया विना।&lt;br&gt;&#xA;इति जानन् परां प्रीतिं गच्छ राम मया सह ॥ 2.30.18 ॥&lt;br&gt;&#xA;अथ मामेवमव्यग्रां वनं नैव नयिष्यसि।&lt;br&gt;&#xA;विषमद्यैव पास्यामि माविशं द्विषतां वशम् ॥ 2.30.19 ॥&lt;br&gt;&#xA;पश्चादपि हि दुःखेन मम नैवास्ति जीवितम्।&lt;br&gt;&#xA;उज्झितायास्त्वया नाथ तदैव मरणं वरम् ॥ 2.30.20 ॥&lt;br&gt;&#xA;इमं हि सहितुं शोकं मुहूर्त्तमपि नोत्सहे।&lt;br&gt;&#xA;किं पुनर्दशवर्षाणि त्रीणि चैकं च दुःखिता ॥ 2.30.21 ॥&lt;br&gt;&#xA;इति सा शोकसन्तप्ता विलप्य करुणं बहु।&lt;br&gt;&#xA;चुक्रोश पतिमायस्ता भृशमालिङ्ग्य सस्वरम् ॥ 2.30.22 ॥&lt;br&gt;&#xA;सा विद्धा बहुभिर्वाक्यैर्दिग्धैरिव गजाङ्गना।&lt;br&gt;&#xA;चिरसन्नियतं बाष्पं मुमोचाग्निमिवारणिः ॥ 2.30.23 ॥&lt;br&gt;&#xA;तस्याः स्फटिकसङ्काशं वारि सन्तापसम्भवम्।&lt;br&gt;&#xA;नेत्राभ्यां परिसुस्राव पङ्कजाभ्यामिवोदकम् ॥ 2.30.24 ॥&lt;br&gt;&#xA;तच्चैवामलचन्द्राभं मुखमायतलोचनम्।&lt;br&gt;&#xA;पर्यशुष्यत बाष्पेण जलोद्धृतमिवाम्बुजम् ॥ 2.30.25 ॥&lt;br&gt;&#xA;तां परिष्वज्य बाहुभ्यां विसञ्ज्ञामिव दुःखिताम्।&lt;br&gt;&#xA;उवाच वचनं रामः परिविश्वासयंस्तदा ॥ 2.30.26 ॥&lt;br&gt;&#xA;न देवि तव दुःखेन स्वर्गमप्यभिरोचये।&lt;br&gt;&#xA;न हि मेऽस्ति भयं किञ्चित्स्वयम्भोरिव सर्वतः ॥ 2.30.27 ॥&lt;br&gt;&#xA;तव सर्वमभिप्रायमविज्ञाय शुभानने।&lt;br&gt;&#xA;वासं न रोचयेऽरण्ये शक्तिमानपि रक्षणे ॥ 2.30.28 ॥&lt;br&gt;&#xA;यत्सृष्टासि मया सार्द्धं वनवासाय मैथिलि।&lt;br&gt;&#xA;न विहातुं मया शक्या कीर्तिरात्मवता यथा ॥ 2.30.29 ॥&lt;br&gt;&#xA;धर्मस्तु गजनासोरु सद्भिराचरितः पुरा।&lt;br&gt;&#xA;तं चाहमनुवर्त्तेऽद्य यथा सूर्यं सुवर्चला ॥ 2.30.30 ॥&lt;br&gt;&#xA;न खल्वहं न गच्छेयं वनं जनकनन्दिनि।&lt;br&gt;&#xA;वचनं तन्नयति मां पितुः सत्योपबृंहितम् ॥ 2.30.31 ॥&lt;br&gt;&#xA;एष धर्मस्तु सुश्रोणि पितुर्मातुश्च वश्यता।&lt;br&gt;&#xA;अतश्च तं व्यतिक्रम्य नाहं जीवितुमुत्सहे ॥ 2.30.32 ॥&lt;br&gt;&#xA;अस्वाधीनं कथं दैवं प्रकारैरभिराध्यते।&lt;br&gt;&#xA;स्वाधीनं समतिक्रम्य मातरं पितरं गुरुम् ॥ 2.30.33 ॥&lt;br&gt;&#xA;यत् त्रयं तत् त्रयो लोकाः पवित्रं तत्समं भुवि।&lt;br&gt;&#xA;नान्यदस्ति शुभापाङ्गे तेनेदमभिराध्यते ॥ 2.30.34 ॥&lt;br&gt;&#xA;न सत्यं दानमानौ वा न यज्ञाश्चाप्तदक्षिणाः।&lt;br&gt;&#xA;तथा बलकराः सीते यथा सेवा पितुर्हिता ॥ 2.30.35 ॥&lt;br&gt;&#xA;स्वर्गो धनं वा धान्यं वा विद्याः पुत्राः सुखानि च।&lt;br&gt;&#xA;गुरुवृत्त्यनुरोधेन न किञ्चिदपि दुर्ल्लभम् ॥ 2.30.36 ॥&lt;br&gt;&#xA;देवगन्धर्वगोलोकान् ब्रह्मलोकांस्तथा नराः।&lt;br&gt;&#xA;प्राप्नुवन्ति महात्मानो मातापितृपरायणाः ॥ 2.30.37 ॥&lt;br&gt;&#xA;स मा पिता यथा शास्ति सत्यधर्मपथे स्थितः।&lt;br&gt;&#xA;तथा वर्त्तितुमिच्छामि स हि धर्मः सनातनः ॥ 2.30.38 ॥&lt;br&gt;&#xA;मम सन्ना मतिः सीते त्वां नेतुं दण्डकावनम्।&lt;br&gt;&#xA;वसिष्यामीति सा त्वं मामनुयातुं सुनिश्चिता ॥ 2.30.39 ॥&lt;br&gt;&#xA;सा हि सृष्टानवद्याङ्गी वनाय मदिरेक्षणे।&lt;br&gt;&#xA;अनुगच्छस्व मां भीरु सहधर्मचरी भव ॥ 2.30.40 ॥&lt;br&gt;&#xA;सर्वथा सदृशं सीते मम स्वस्य कुलस्य च।&lt;br&gt;&#xA;व्यवसायमतिक्रान्ता कान्ते त्वमतिशोभनम् ॥ 2.30.41 ॥&lt;br&gt;&#xA;आरभस्व शुभश्रोणि वनवासक्षमाः क्रियाः।&lt;br&gt;&#xA;नेदानीं त्वदृते सीते स्वर्गोऽपि मम रोचते ॥ 2.30.42 ॥&lt;br&gt;&#xA;ब्राह्मणेभ्यश्च रत्नानि भिक्षुकेभ्यश्च भोजनम्।&lt;br&gt;&#xA;देहि चाशंसमानेभ्यः सन्त्वरस्व च मा चिरम् ॥ 2.30.43 ॥&lt;br&gt;&#xA;भूषणानि महार्हाणि वरवस्त्राणि यानि च।&lt;br&gt;&#xA;रमणीयाश्च ये केचित् क्रीडार्थाश्चाप्युपस्कराः ॥ 2.30.44 ॥&lt;br&gt;&#xA;शयनीयानि यानानि मम चान्यानि यानि च।&lt;br&gt;&#xA;देहि स्वभृत्यवर्गस्य ब्राह्मणानामनन्तरम् ॥ 2.30.45 ॥&lt;br&gt;&#xA;अनुकूलं तु सा भर्तुर्ज्ञात्वा गमनमात्मनः।&lt;br&gt;&#xA;क्षिप्रं प्रमुदिता देवी दातुमेवोपचक्रमे ॥ 2.30.46 ॥&lt;br&gt;&#xA;ततः प्रहृष्टा प्रतिपूर्णमानसा यशस्विनी भर्तुरवेक्ष्य भाषितम्।&lt;br&gt;&#xA;धनानि रत्नानि च दातुमङ्गना प्रचक्रमे धर्मभृतां मनस्विनी ॥ 2.30.47 ॥&lt;/p&gt;</description>
    </item>
    <item>
      <title>०३१ लक्ष्मणानुगमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/031_laxmaNAnugamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/031_laxmaNAnugamanam/</guid>
      <description>&lt;p&gt;एवं श्रुत्वा तु संवादं लक्ष्मणः पूर्वमागतः।&lt;br&gt;&#xA;बाष्पपर्याकुलमुखः शोकं सोढुमशक्नुवन् ॥ 2.31.1 ॥&lt;br&gt;&#xA;स भ्रातुश्चरणौ गाढं निपीड्य रघुनन्दनः।&lt;br&gt;&#xA;सीतामुवाचातियशा राघवं च महाव्रतम् ॥ 2.31.2 ॥&lt;br&gt;&#xA;यदि गन्तुं कृता बुद्धिर्वनं मृगगजायुतम्।&lt;br&gt;&#xA;अहं त्वाऽनुगमिष्यामि वनमग्रे धनुर्धरः ॥ 2.31.3 ॥&lt;br&gt;&#xA;मया समेतोऽरण्यानि बहूनि विचरिष्यसि।&lt;br&gt;&#xA;पक्षिभिर्मृगयूथैश्च सङ्घुष्टानि समन्ततः ॥ 2.31.4 ॥&lt;br&gt;&#xA;न देवलोकाक्रमणं नामरत्वमहं वृणे।&lt;br&gt;&#xA;ऐश्वर्यं वापि लोकानां कामये न त्वया विना ॥ 2.31.5 ॥&lt;br&gt;&#xA;एवं ब्रुवाणः सौमित्रिर्वनवासाय निश्चितः।&lt;br&gt;&#xA;रामेण बहुभिः सान्त्वैर्निषिद्धः पुनरब्रवीत् ॥ 2.31.6 ॥&lt;br&gt;&#xA;अनुज्ञातश्च भवता पूर्वमेव यदस्म्यहम्।&lt;br&gt;&#xA;किमिदानीं पुनरिदं क्रियते मे निवारणम् ॥ 2.31.7 ॥&lt;br&gt;&#xA;यदर्थं प्रतिषेधो मे क्रियते गन्तुमिच्छतः।&lt;br&gt;&#xA;एतदिच्छामि विज्ञातुं संशयोऽयं ममानघ ॥ 2.31.8 ॥&lt;br&gt;&#xA;ततोऽब्रवीन्महातेजा रामो लक्ष्मणमग्रतः।&lt;br&gt;&#xA;स्थितं प्राग्गामिनं वीरं याचमानं कृताञ्जलिम् ॥ 2.31.9 ॥&lt;br&gt;&#xA;स्निग्धो धर्मरतो वीरः सततं सत्पथे स्थितः।&lt;br&gt;&#xA;प्रियः प्राणसमो वश्यो भ्राता चापि सखा च मे ॥ 2.31.10 ॥&lt;br&gt;&#xA;मयाद्य सह सौमित्रे त्वयि गच्छति तद्वनम्।&lt;br&gt;&#xA;को भरिष्यति कौसल्यां सुमित्रां वा यशस्विनीम् ॥ 2.31.11 ॥&lt;br&gt;&#xA;अभिवर्षति कामैर्यः पर्जन्यः पृथिवीमिव।&lt;br&gt;&#xA;स कामपाशपर्यस्तो महातेजा महीपतिः ॥ 2.31.12 ॥&lt;br&gt;&#xA;सा हि राज्यमिदं प्राप्य नृपस्याश्वपतेः सुता।&lt;br&gt;&#xA;दुःखितानां सपत्नीनां न करिष्यति शोभनम् ॥ 2.31.13 ॥&lt;br&gt;&#xA;न स्मरिष्यति कौसल्यां सुमित्रां च सुदुःखिताम्।&lt;br&gt;&#xA;भरतो राज्यमासाद्य कैकेय्यां पर्य्यवस्थितः ॥ 2.31.14 ॥&lt;br&gt;&#xA;तामार्यां स्वयमेवेह राजानुग्रहणेन वा।&lt;br&gt;&#xA;सौमित्रे भर कौसल्यामुक्तमर्थमिमं चर ॥ 2.31.15 ॥&lt;br&gt;&#xA;एवं मम च ते भक्तिर्भविष्यति सुदर्शिता।&lt;br&gt;&#xA;धर्मज्ञ गुरुपूजायां धर्मश्चाप्यतुलो महान् ॥ 2.31.16 ॥&lt;br&gt;&#xA;एवं कुरुष्व सौमित्रे मत्कृते रघुनन्दन।&lt;br&gt;&#xA;अस्माभिर्विप्रहीणाया मातुर्नो न भवेत्सुखम् ॥ 2.31.17 ॥&lt;br&gt;&#xA;एवमुक्तस्तु रामेण लक्ष्मणः श्लक्ष्णया गिरा।&lt;br&gt;&#xA;प्रत्युवाच तदा रामं वाक्यज्ञो वाक्यकोविदम् ॥ 2.31.18 ॥&lt;br&gt;&#xA;तवैव तेजसा वीर भरतः पूजयिष्यति।&lt;br&gt;&#xA;कौसल्यां च सुमित्रां च प्रयतो नात्र संशयः ॥ 2.31.19 ॥&lt;br&gt;&#xA;कौसल्या बिभृयादार्या सहस्रमपि मद्विधान्।&lt;br&gt;&#xA;यस्याः सहस्रं ग्रामाणां सम्प्राप्तमुपजीविनाम् ॥ 2.31.20 ॥&lt;br&gt;&#xA;तदात्मभरणे चैव मम मातुस्तथैव च।&lt;br&gt;&#xA;पर्याप्ता मद्विधानां च भरणाय यशस्िवनी ॥ 2.31.21 ॥&lt;br&gt;&#xA;कुरुष्व मामनुचरं वैधर्म्यं नेह विद्यते।&lt;br&gt;&#xA;कृतार्थोहं भविष्यामि तव चार्थः प्रकल्पते ॥ 2.31.22 ॥&lt;br&gt;&#xA;धनुरादाय सशरं खनित्रपिटकाधरः।&lt;br&gt;&#xA;अग्रतस्ते गमिष्यामि पन्थानमनुदर्शयन् ॥ 2.31.23 ॥&lt;br&gt;&#xA;आहरिष्यामि ते नित्यं मूलानि च फलानि च।&lt;br&gt;&#xA;वन्यानि यानि चान्यानि स्वाहाराणि तपस्विनाम् ॥ 2.31.24 ॥&lt;br&gt;&#xA;भवांस्तु सह वैदेह्या गिरिसानुषु रंस्यते।&lt;br&gt;&#xA;अहं सर्वं करिष्यामि जाग्रतः स्वपतश्च ते ॥ 2.31.25 ॥&lt;br&gt;&#xA;रामस्त्वनेन वाक्येन सुप्रीतः प्रत्युवाच तम्।&lt;br&gt;&#xA;व्रजापृच्छस्व सौमित्रे सर्वमेव सुहृज्जनम् ॥ 2.31.26 ॥&lt;br&gt;&#xA;ये च राज्ञो ददौ दिव्ये महात्मा वरुणः स्वयम्।&lt;br&gt;&#xA;जनकस्य महायज्ञे धनुषी रौद्रदर्शने ॥ 2.31.27 ॥&lt;br&gt;&#xA;अभेद्ये कवचे दिव्ये तूणी चाक्षयसायकौ।&lt;br&gt;&#xA;आदित्यविमलौ चोभौ खड्गौ हेमपरिष्कृतौ ॥ 2.31.28 ॥&lt;br&gt;&#xA;सत्कृत्य निहितं सर्वमेतदाचार्यसद्मनि।&lt;br&gt;&#xA;स त्वमायुधमादाय क्षिप्रमाव्रज लक्ष्मण ॥ 2.31.29 ॥&lt;br&gt;&#xA;स सुहृज्जनमामन्त्र्य वनवासाय निश्चितः।&lt;br&gt;&#xA;इक्ष्वाकुगुरुमागम्य जग्राहायुधमुत्तमम् ॥ 2.31.30 ॥&lt;br&gt;&#xA;तद्दिव्यं राजशार्दूल सत्कृतं माल्यभूषितम्।&lt;br&gt;&#xA;रामाय दर्शयामास सौमित्रिः सर्वमायुधम् ॥ 2.31.31 ॥&lt;br&gt;&#xA;तमुवाचात्मवान् रामः प्रीत्या लक्ष्मणमागतम्।&lt;br&gt;&#xA;काले त्वमागतः सौम्य काङ्क्षिते मम लक्ष्मण ॥ 2.31.32 ॥&lt;br&gt;&#xA;अहं प्रदातुमिच्छामि यदिदं मामकं धनम्।&lt;br&gt;&#xA;ब्राह्मणेभ्यस्तपस्विभ्यस्त्वया सह परन्तप ॥ 2.31.33 ॥&lt;br&gt;&#xA;वसन्तीह दृढं भक्त्या गुरुषु द्विजसत्तमाः।&lt;br&gt;&#xA;तेषामपि च मे भूयः सर्वेषां चोपजीविनाम् ॥ 2.31.34 ॥&lt;br&gt;&#xA;वसिष्ठपुत्रं तु सुयज्ञमार्यं त्वमानयाशु प्रवरं द्विजानाम्।&lt;br&gt;&#xA;अभिप्रयास्यामि वनं समस्तानभ्यर्च्य शिष्टानपरान् द्विजातीन् ॥ 2.31.35 ॥&lt;/p&gt;</description>
    </item>
    <item>
      <title>०३२ सम्पद्वितरणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/032_sampadvitaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/032_sampadvitaraNam/</guid>
      <description>&lt;p&gt;ततः शासनमाज्ञाय भ्रातुः शुभतरं प्रियम्।&lt;br&gt;&#xA;गत्वा स प्रविवेशाशु सुयज्ञस्य निवेशनम् ॥ 2.32.1 ॥&lt;br&gt;&#xA;तं विप्रमग्न्यगारस्थं वन्दित्वा लक्ष्मणोऽब्रवीत्।&lt;br&gt;&#xA;सखेऽभ्यागच्छ पश्य त्वं वेश्म दुष्करकारिणः ॥ 2.32.2 ॥&lt;br&gt;&#xA;ततः सन्ध्यामुपास्याशु गत्वा सौमित्रिणा सह।&lt;br&gt;&#xA;जुष्टं तत्प्राविशल्लक्ष्म्या रम्यं रामनिवेशनम् ॥ 2.32.3 ॥&lt;br&gt;&#xA;तमागतं वेदविदं प्राञ्जलिः सीतया सह।&lt;br&gt;&#xA;सुयज्ञमभिचक्राम राघवोऽग्निमिवार्चितम् ॥ 2.32.4 ॥&lt;br&gt;&#xA;जातरूपमयैर्मुख्यैरङ्गदैः कुण्डलैः शुभैः।&lt;br&gt;&#xA;सहेमसूत्रैर्मणिभिः केयूरैर्वलयैरपि ॥ 2.32.5 ॥&lt;br&gt;&#xA;अन्यैश्च रत्नैर्बहुभिः काकुत्स्थः प्रत्यपूजयत्।&lt;br&gt;&#xA;सुयज्ञं स तदोवाच रामः सीताप्रचोदितः ॥ 2.32.6 ॥&lt;br&gt;&#xA;हारं च हेमसूत्रं च भार्यायै सौम्य हारय।&lt;br&gt;&#xA;रशनां चाधुना सीता दातुमिच्छति ते सखे ॥ 2.32.7 ॥&lt;br&gt;&#xA;अङ्गदानि विचित्राणि केयूराणि शुभानि च।&lt;br&gt;&#xA;प्रयच्छति सखे तुभ्यं भार्यायै गच्छती वनम् ॥ 2.32.8 ॥&lt;br&gt;&#xA;पर्यङ्कमग्र्यास्तरणं नानारत्नविभूषितम्।&lt;br&gt;&#xA;तमपीच्छति वैदही प्रतिष्ठापयितुं त्वयि ॥ 2.32.9 ॥&lt;br&gt;&#xA;नागः शत्रुञ्जयो नाम मातुलोऽयं ददौ मम।&lt;br&gt;&#xA;तं ते गजसहस्रेण ददामि द्विजपुङ्गव ॥ 2.32.10 ॥&lt;br&gt;&#xA;इत्युक्तः स हि रामेण सुयज्ञः प्रतिगृह्य तत्।&lt;br&gt;&#xA;रामलक्ष्मणसीतानां प्रयुयोजाशिषः शुभाः ॥ 2.32.11 ॥&lt;br&gt;&#xA;अथ भ्रातरमव्यग्रं प्रियं रामः प्रियंवदः।&lt;br&gt;&#xA;सौमित्रिं तमुवाचेदं ब्रह्मेव त्रिदशेश्वरम् ॥ 2.32.12 ॥&lt;br&gt;&#xA;अगस्त्यं कौशिकञ्चैव तावुभौ ब्राह्मणोत्तमौ।&lt;br&gt;&#xA;अर्चयाहूय सौमित्रे रत्नैः सस्यमिवाम्बुभिः ॥ 2.32.13 ॥&lt;br&gt;&#xA;तर्पयस्व महाबाहो गोसहस्रैश्च मानद।&lt;br&gt;&#xA;सुवर्णै रजतैश्चैव मणिभिश्च महाधनैः ॥ 2.32.14 ॥&lt;br&gt;&#xA;कौसल्यां च य आशीर्भिभक्तः पर्युपतिष्ठति।&lt;br&gt;&#xA;आचार्यस्तैत्तिरीयाणामभिरूपश्च वेदवित् ॥ 2.32.15 ॥&lt;br&gt;&#xA;तस्य यानं च दासीश्च सौमित्रे सम्प्रदापय।&lt;br&gt;&#xA;कौशेयानि च वस्त्राणि यावत्तुष्यति स द्विजः ॥ 2.32.16 ॥&lt;br&gt;&#xA;तोषयैनं महार्हेश्च रर्त्नैर्वस्त्रैर्धनैस्तथा।&lt;br&gt;&#xA;पशुकाभिश्च सर्वाभिर्गवां दशशतेन च ॥ 2.32.17 ॥&lt;br&gt;&#xA;ये चेमे कठकालापा बहवो दण्डमाणवाः ॥ 2.32.18 ॥&lt;br&gt;&#xA;अलसाः स्वादुकामाश्च महतां चापि सम्मताः।&lt;br&gt;&#xA;तेषामशीतियानानि रत्नपूर्णानि दापय ॥ 2.32.19 ॥&lt;br&gt;&#xA;शालिवाहसहस्रं च द्वे शते भद्रकांस्तथा।&lt;br&gt;&#xA;व्यञ्जनार्थं च सौमित्रे गोसहस्रमुपाकुरु ॥ 2.32.20 ॥&lt;br&gt;&#xA;मेखलीनां महासङ्घः कौसल्यां समुपस्थितः।&lt;br&gt;&#xA;तेषां सहस्रं सौमित्रे प्रत्येकं सम्प्रदापय ॥ 2.32.21 ॥&lt;br&gt;&#xA;अम्बा यथा च सा नन्देत् कौसल्या मम दक्षिणाम्।&lt;br&gt;&#xA;तथा द्विजातींस्तान् सर्वाल्लँक्ष्मणार्चय सर्वशः ॥ 2.32.22 ॥&lt;br&gt;&#xA;ततः स पुरुषव्याघ्रस्तद्धनं लक्ष्मणः स्वयम्।&lt;br&gt;&#xA;यथोक्तं ब्राह्मणेन्द्राणामददाद्धनदो यथा ॥ 2.32.23 ॥&lt;br&gt;&#xA;अथाब्रवीद्बाष्पकलांस्तिष्ठतश्चोपजीविनः।&lt;br&gt;&#xA;सम्प्रदाय बहुद्रव्यमेकैकस्योपजीवनम् ॥ 2.32.24 ॥&lt;br&gt;&#xA;लक्ष्मणस्य च यद्वेश्म गृहं च यदिदं मम।&lt;br&gt;&#xA;अशून्यं कार्यमेकैकं यावदागमनं मम ॥ 2.32.25 ॥&lt;br&gt;&#xA;इत्युक्त्वा दुःखितं सर्वं जनं तमुपजीविनम्।&lt;br&gt;&#xA;उवाचेदं धनाध्यक्षं धनमानीयतामिति ॥ 2.32.26 ॥&lt;br&gt;&#xA;ततोऽस्य धनमाजह्रुः सर्वमेवोपजीविनः।&lt;br&gt;&#xA;स राशिः सुमहांस्तत्र दर्शनीयो ह्यदृश्यत ॥ 2.32.27 ॥&lt;br&gt;&#xA;ततः स पुरुषव्याघ्रस्तद्धनं सहलक्ष्मणः।&lt;br&gt;&#xA;द्विजेभ्यो बालवृद्धेभ्यः कृपणेभ्यो ह्यदापयत् ॥ 2.32.28 ॥&lt;br&gt;&#xA;तत्रासीत् पिङ्गलो गार्ग्यस्त्रिजटो नाम वै द्विजः।&lt;br&gt;&#xA;उञ्छवृत्तिर्वने नित्यं फालकुद्दाललाङ्गली ॥ 2.32.29 ॥&lt;br&gt;&#xA;तं वृद्धं तरुणी भार्या बालानादाय दारकान्।&lt;br&gt;&#xA;अब्रवीद्ब्राह्मणं वाक्यं दारिद्र्येणाभिपीडिता ॥ 2.32.30 ॥&lt;br&gt;&#xA;अपास्य फालं कुद्दालं कुरुष्व वचनं मम।&lt;br&gt;&#xA;रामं दर्शय धर्मज्ञं यदि किञ्चिदवाप्स्यसि ॥ 2.32.31 ॥&lt;br&gt;&#xA;स भार्यावचनं श्रुत्वा शाटीमाच्छाद्य दुश्छदाम्।&lt;br&gt;&#xA;स प्रातिष्ठत पन्थानं यत्र रामनिवेशनम् ॥ 2.32.32 ॥&lt;br&gt;&#xA;भृग्वङ्गिरसमं दीप्त्या त्रिजटं जनसंसदि।&lt;br&gt;&#xA;आ पञ्चमायाः कक्ष्यायाः नैनं कश्चिदवारयत् ॥ 2.32.33 ॥&lt;br&gt;&#xA;निर्द्धनो बहुपुत्रोऽस्मि राजपुत्र महायशः।&lt;br&gt;&#xA;उञ्छवृत्तिर्वने नित्यं प्रत्यवेक्षस्व मामिति ॥ 2.32.34 ॥&lt;br&gt;&#xA;तमुवाच ततो रामः परिहाससमन्वितम् ॥ 2.32.35 ॥&lt;br&gt;&#xA;गवां सहस्रमप्येकं न तु विश्राणितं मया।&lt;br&gt;&#xA;परिक्षिपसि दण्डेन यावत्तावदवाप्स्यसि ॥ 2.32.36 ॥&lt;br&gt;&#xA;स शाटीं त्वरितः कट्यां सम्भ्रान्तः परिवेष्ट्य ताम्।&lt;br&gt;&#xA;आविध्य दण्डं चिक्षेप सर्वप्राणेन वेगितः ॥ 2.32.37 ॥&lt;br&gt;&#xA;स तीर्त्वा सरयूपारं दण्डस्तस्य कराच्च्युतः।&lt;br&gt;&#xA;गोव्रजे बहुसाहस्रे पपातोक्षणसन्निधौ ॥ 2.32.38 ॥&lt;br&gt;&#xA;तं परिष्वज्य धर्मात्मा आ तस्मात् सरयूतटात्।&lt;br&gt;&#xA;आनयामास ता गोपैस्त्रिजटायाश्रमं प्रति ॥ 2.32.39 ॥&lt;br&gt;&#xA;उवाच च ततो रामः तं गार्ग्यमभिसान्त्वयन्।&lt;br&gt;&#xA;मन्युर्न खलु कर्त्तव्यः परिहासो ह्ययं मम ॥ 2.32.40 ॥&lt;br&gt;&#xA;इदं हि तेजस्तव यद्दुरत्ययं तदेव जिज्ञासितुमिच्छता मया।&lt;br&gt;&#xA;इमं भवानर्थमभिप्रचोदितो वृणीष्व किं चेदपरं व्यवस्यति ॥ 2.32.41 ॥&lt;br&gt;&#xA;ब्रवीमि सत्येन न तेऽस्ति यन्त्रणा धनं हि यद्यन्मम विप्रकारणात्।&lt;br&gt;&#xA;भवत्सु सम्यक् प्रतिपादनेन तन्मयार्जितं प्रीतियशस्करं भवेत् ॥ 2.32.42 ॥&lt;br&gt;&#xA;ततः सभार्यस्त्रिजटो महामुनिर्गवामनीकं प्रतिगृह्य मोदितः।&lt;br&gt;&#xA;यशोबलप्रीतिसुखोपबृंहिणीस्तदाशिषः प्रत्यवदन्महात्मनः ॥ 2.32.43 ॥&lt;br&gt;&#xA;स चापि रामः प्रतिपूर्णमानसो महद्धनं धर्मबलैरुपार्जितम्।&lt;br&gt;&#xA;नियोजयामास सुहृज्जने चिराद्यथार्हसम्मानवचः प्रचोदितः ॥ 2.32.44 ॥&lt;br&gt;&#xA;द्विजः सुहृद्भृत्यजनोऽथवा तदा दरिद्रभिक्षाचरणश्च योऽभवत्।&lt;br&gt;&#xA;न तत्र कश्चिन्न बभूव तर्पितो यथार्हसम्माननदानसम्भ्रमैः ॥ 2.32.45 ॥&lt;/p&gt;</description>
    </item>
    <item>
      <title>०३३ पितृदर्शनगमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/033_pitRdarshanagamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/033_pitRdarshanagamanam/</guid>
      <description>&lt;p&gt;दत्त्वा तु सह वैदेह्या ब्राह्मणेभ्यो धनं बहु।&lt;br&gt;&#xA;जग्मतुः पितरं द्रष्टुं सीतया सह राघवौ ॥ 2.33.1 ॥&lt;br&gt;&#xA;ततो गृहीते दुष्प्रेक्षे त्वशोभेतां तदायुधे।&lt;br&gt;&#xA;मालादामभिराबद्धे सीतया समलङ्कृते ॥ 2.33.2 ॥&lt;br&gt;&#xA;ततः प्रासादहर्म्याणि विमानशिखराणि च।&lt;br&gt;&#xA;अधिरुह्य जनः श्रीमानुदासीनो व्यलोकयत् ॥ 2.33.3 ॥&lt;br&gt;&#xA;न हि रथ्याः स्म शक्यन्ते गन्तुं बहुजनाकुलाः।&lt;br&gt;&#xA;आरुह्य तस्मात् प्रासादान् दीनाः पश्यन्ति राघवम् ॥ 2.33.4 ॥&lt;br&gt;&#xA;पदातिं वर्जितच्छत्रं रामं दृष्ट्वा तदा जनाः।&lt;br&gt;&#xA;ऊचुर्बहुविधा वाचः शोकोपहतचेतसः ॥ 2.33.5 ॥&lt;br&gt;&#xA;यं यान्तमनुयाति स्म चतुरङ्गबलं महत्।&lt;br&gt;&#xA;तमेकं सीतया सार्द्धमनुयाति स्म लक्ष्मणः ॥ 2.33.6 ॥&lt;br&gt;&#xA;ऐश्वर्यस्य रसज्ञस्सन् कामिनां चैव कामदः।&lt;br&gt;&#xA;नेच्छत्येवानृतं कर्तुं पितरं धर्मगौरवात् ॥ 2.33.7 ॥&lt;br&gt;&#xA;या न शक्या पुरा द्रष्टुं भूतैराकाशगैरपि।&lt;br&gt;&#xA;तामद्य सीतां पश्यन्ति राजमार्गगता जनाः ॥ 2.33.8 ॥&lt;br&gt;&#xA;अङ्गरागोचितां सीतां रक्तचन्दनसेविनीम्।&lt;br&gt;&#xA;वर्षमुष्णं च शीतं च नेष्यन्त्याशु विवर्णताम् ॥ 2.33.9 ॥&lt;br&gt;&#xA;अद्य नूनं दशरथः सत्त्वमाविश्य भाषते।&lt;br&gt;&#xA;न हि राजा प्रियं पुत्रं विवासयितुमिच्छति ॥ 2.33.10 ॥&lt;br&gt;&#xA;निर्गुणस्यापि पुत्रस्य कथं स्याद्विप्रवासनम्।&lt;br&gt;&#xA;किम्पुनर्यस्य लोकोऽयं जितो वृत्तेन केवलम् ॥ 2.33.11 ॥&lt;br&gt;&#xA;आनृशंस्य मनुक्रोशः श्रुतं शीलं दमः शमः।&lt;br&gt;&#xA;राघवं शोभयन्त्येते षड्गुणाः पुरुषर्षभम् ॥ 2.33.12 ॥&lt;br&gt;&#xA;तस्मात्तस्योपघातेन प्रजाः परमपीडिताः।&lt;br&gt;&#xA;औदकानीव सत्त्वानि ग्रीष्मे सलिलसङ्क्षयात् ॥ 2.33.13 ॥&lt;br&gt;&#xA;पीडया पीडितं सर्वं जगदस्य जगत्पतेः।&lt;br&gt;&#xA;मूलस्येवोपघातेन वृक्षः पुष्पफलोपगः ॥ 2.33.14 ॥&lt;br&gt;&#xA;मूलं ह्येष मनुष्याणां धर्मसारो महाद्युतिः।&lt;br&gt;&#xA;पुष्पं फलं च पत्रं च शाखाश्चास्येतरे जनाः ॥ 2.33.15 ॥&lt;br&gt;&#xA;ते लक्ष्मण इव क्षिप्रं सपत्न्यः सहबान्धवाः।&lt;br&gt;&#xA;गच्छन्तमनुगच्छामो येन गच्छति राघवः ॥ 2.33.16 ॥&lt;br&gt;&#xA;उद्यानानि परित्यज्य क्षेत्राणि च गृहाणि च।&lt;br&gt;&#xA;एकदुःखसुखा राममनुगच्छाम धार्मिकम् ॥ 2.33.17 ॥&lt;br&gt;&#xA;समुद्धृतनिधानानि परिध्वस्ताजिराणि च।&lt;br&gt;&#xA;उपात्तधनधान्यानि हृतसाराणि सर्वशः ॥ 2.33.18 ॥&lt;br&gt;&#xA;रजसाभ्यवकीर्णानि परित्यक्तानि दैवतैः।&lt;br&gt;&#xA;मूषकैः परिधावद्भिरुद्बिलैरावृतानि च ॥ 2.33.19 ॥&lt;br&gt;&#xA;अपेतोदकधूमानि हीनसम्मार्जनानि च।&lt;br&gt;&#xA;प्रणष्टबलिकर्मेज्या मन्त्रहोमजपानि च ॥ 2.33.20 ॥&lt;br&gt;&#xA;दुष्कालेनेव भग्नानि भिन्नभाजनवन्ति च।&lt;br&gt;&#xA;अस्मात्त्यक्तानि वेश्मानि कैकेयी प्रतिपद्यताम् ॥ 2.33.21 ॥&lt;br&gt;&#xA;वनं नगरमेवास्तु येन गच्छति राघवः।&lt;br&gt;&#xA;अस्माभिश्च परित्यक्तं पुरं सम्पद्यतां वनम् ॥ 2.33.22 ॥&lt;br&gt;&#xA;बिलानि दंष्ट्रिणः सर्वे सानूनि मृगपक्षिणः।&lt;br&gt;&#xA;त्यजन्त्यस्मद्भयाद्भीता गजाः सिंहा वनान्यपि ॥ 2.33.23 ॥&lt;br&gt;&#xA;अस्मत्त्यक्तं प्रपद्यन्तां सेव्यमानं त्यजन्तु च ॥ 2.33.24 ॥&lt;br&gt;&#xA;प्रपद्यतां हि कैकेयी सपुत्रा सह बान्धवैः।&lt;br&gt;&#xA;राघवेण वने सर्वे सह वत्स्याम निर्वृताः ॥ 2.33.25 ॥&lt;br&gt;&#xA;इत्येवं विविधा वाचो नानाजनसमीरिताः।&lt;br&gt;&#xA;शुश्राव रामः श्रुत्वा च न विचक्रेऽस्य मानसम् ॥ 2.33.26 ॥&lt;br&gt;&#xA;स तु वेश्म पितुर्दूरात् कैलासशिखरप्रभम्।&lt;br&gt;&#xA;अभिचक्राम धर्मात्मा मत्तमातङ्गविक्रमः ॥ 2.33.27 ॥&lt;br&gt;&#xA;विनीतवीरपुरुषं प्रविश्य तु नृपालयम्।&lt;br&gt;&#xA;ददर्शावस्थितं दीनं सुमन्त्रमविदूरतः ॥ 2.33.28 ॥&lt;br&gt;&#xA;प्रतीक्षमाणोऽपि जनं तदार्तमनार्तरूपः प्रहसन्निवाथ।&lt;br&gt;&#xA;जगाम रामः पितरं दिदृक्षुः पितुर्निदेशं विधिवच्चिकीर्षुः ॥ 2.33.29 ॥&lt;br&gt;&#xA;तत्पूर्वमैक्ष्वाकसुतो महात्मा रामो गमिष्यन् वनमार्त्तरूपम्।&lt;br&gt;&#xA;व्यतिष्ठत प्रेक्ष्य तदा सुमन्त्रं पितुर्महात्मा प्रतिहारणार्थम् ॥ 2.33.30 ॥&lt;br&gt;&#xA;पितुर्निदेशेन तु धर्मवत्सलो वनप्रदेशे कृतबुद्धिनिश्चयः।&lt;br&gt;&#xA;स राघवः प्रेक्ष्य सुमन्त्रमब्रवीन्निवेदय स्वागमनं नृपाय मे ॥ 2.33.31 ॥&lt;/p&gt;</description>
    </item>
    <item>
      <title>०३४ दशरथमूर्च्छा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/034_dasharathamUrchChA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/034_dasharathamUrchChA/</guid>
      <description>&lt;p&gt;ततः कमलपत्राक्षः श्यामो निरुदरो महान्।&lt;br&gt;&#xA;उवाच रामस्तं सूतं पितुराख्याहि मामिति ॥ 2.34.1 ॥&lt;br&gt;&#xA;स रामप्रेषितः क्षिप्रं सन्तापकलुषेन्द्रियः।&lt;br&gt;&#xA;प्रविश्य नृपतिं सूतो निश्वसन्तं ददर्श ह ॥ 2.34.2 ॥&lt;br&gt;&#xA;उपरक्तमिवादित्यं भस्मच्छन्नमिवानलम्।&lt;br&gt;&#xA;तटाकमिव निस्तोयमपश्यज्जगतीपतिम् ॥ 2.34.3 ॥&lt;br&gt;&#xA;आलोक्य तु महाप्राज्ञः परमाकुलचेतसम्।&lt;br&gt;&#xA;राममेवानुशोचन्तं सूतः प्राञ्जलिरासदत् ॥ 2.34.4 ॥&lt;br&gt;&#xA;तं वर्द्धयित्वा राजानं सूतः पूर्वं जयाशिषा।&lt;br&gt;&#xA;भयविक्लवया वाचा मन्दया श्लक्ष्णमब्रवीत् ॥ 2.34.5 ॥&lt;br&gt;&#xA;अयं स पुरुषव्याघ्रो द्वारि तिष्ठति ते सुतः।&lt;br&gt;&#xA;ब्राह्मणेभ्यो धनं दत्त्वा सर्वं चैवोपजीविनाम् ॥ 2.34.6 ॥&lt;br&gt;&#xA;स त्वा पश्यतु भद्रं ते रामः सत्यपराक्रमः।&lt;br&gt;&#xA;सर्वान् सुहृद आपृच्छय त्वामिदानीं दिदृक्षते ॥ 2.34.7 ॥&lt;br&gt;&#xA;गमिष्यति महारयण्यं तं पश्य जगतीपते।&lt;br&gt;&#xA;वृतं राजगुणैः सर्वैरादित्यमिव रश्मिभिः ॥ 2.34.8 ॥&lt;br&gt;&#xA;स सत्यवादी धर्मात्मा गाम्भीर्यात्सागरोपमः।&lt;br&gt;&#xA;आकाश इव निष्पङ्को नरेन्द्रः प्रत्युवाच तम् ॥ 2.34.9 ॥&lt;br&gt;&#xA;सुमन्त्रानय मे दारान् ये केचिदिह मामकाः।&lt;br&gt;&#xA;दारैः परिवृतः सर्वैर्द्रष्टुमिच्छामि धार्मिकम् ॥ 2.34.10 ॥&lt;br&gt;&#xA;सोन्तःपुरमतीत्यैव स्त्रियस्ता वाक्यमब्रवीत्।&lt;br&gt;&#xA;आर्याह्वयति वो राजा गम्यतां तत्र मा चिरम् ॥ 2.34.11 ॥&lt;br&gt;&#xA;एवमुक्ताः स्त्रियः सर्वाः सुमन्त्रेण नृपाज्ञया।&lt;br&gt;&#xA;प्रचक्रमुस्तद्भवनं भर्तुराज्ञाय शासनम् ॥ 2.34.12 ॥&lt;br&gt;&#xA;अर्द्धसप्तशतास्तास्तु प्रमदास्ताम्रलोचनाः।&lt;br&gt;&#xA;कौसल्यां परिवार्याथ शनैर्जग्मुर्धृतव्रताः ॥ 2.34.13 ॥&lt;br&gt;&#xA;आगतेषु च दारेषु समवेक्ष्य महीपतिः।&lt;br&gt;&#xA;उवाच राजा तं सूतं सुमन्त्रानय मे सुतम् ॥ 2.34.14 ॥&lt;br&gt;&#xA;स सूतो राममादाय लक्ष्मणं मैथिलीं तदा।&lt;br&gt;&#xA;जगामाभिमुखस्तूर्णं सकाशं जगतीपतेः ॥ 2.34.15 ॥&lt;br&gt;&#xA;स राजा पुत्रमायान्तं दृष्ट्वा दूरात् कृताञ्जलिम्।&lt;br&gt;&#xA;उत्पपातासनात्तूर्णमार्त्तः स्त्रीजनसंवृतः ॥ 2.34.16 ॥&lt;br&gt;&#xA;सोभिदुद्राव वेगेन रामं दृष्ट्वा विशां पतिः।&lt;br&gt;&#xA;तमसम्प्राप्य दुःखार्त्तः पपात भूवि मूर्च्छितः ॥ 2.34.17 ॥&lt;br&gt;&#xA;तं रामोऽभ्यपतत् क्षिप्रं लक्ष्मणश्च महारथः।&lt;br&gt;&#xA;विसञ्ज्ञमिव दुःखेन सशोकं नृपतिं तदा ॥ 2.34.18 ॥&lt;br&gt;&#xA;स्त्रीसहस्रनिनादश्च सञ्जज्ञे राजवेश्मनि।&lt;br&gt;&#xA;हाहा रामेति सहसा भूषणध्वनिमूर्च्छितः ॥ 2.34.19 ॥&lt;br&gt;&#xA;तं परिष्वज्य बाहुभ्यां तावुभौ तावुभौ रामलक्ष्मणौ।&lt;br&gt;&#xA;पर्यङ्के सीतया सार्द्धं रुदन्तः समवेशयन् ॥ 2.34.20 ॥&lt;br&gt;&#xA;अथ रामो मुहूर्त्तेन लब्धसञ्ज्ञं महीपतिम्।&lt;br&gt;&#xA;उवाच प्राञ्जलिर्भूत्वा शोकार्णवपरिप्लुतम् ॥ 2.34.21 ॥&lt;br&gt;&#xA;आपृच्छे त्वां महाराज सर्वेषामीश्वरोऽसि नः।&lt;br&gt;&#xA;प्रस्थितं दण्डकारण्यं पश्य त्वं कुशलेन माम् ॥ 2.34.22 ॥&lt;br&gt;&#xA;लक्ष्मणं चानुजानीहि सीता चान्वेति मां वनम्।&lt;br&gt;&#xA;कारणैर्बहुभिस्तथ्यैर्वार्यमाणौ न चेच्छतः ॥ 2.34.23 ॥&lt;br&gt;&#xA;अनुजानीहि सर्वान्नः शोकमुत्सृज्य मानद।&lt;br&gt;&#xA;लक्ष्मण्ां मां च सीतां च प्रजापतिरिव प्रजाः ॥ 2.34.24 ॥&lt;br&gt;&#xA;प्रतीक्षमाणमव्यग्रमनुज्ञां जगतीपतेः।&lt;br&gt;&#xA;उवाच राजा सम्प्रेक्ष्य वनवासाय राघवम् ॥ 2.34.25 ॥&lt;br&gt;&#xA;अहं राघव कैकेय्या वरदानेन मोहितः।&lt;br&gt;&#xA;अयोध्यायां त्वमेवाद्य भव राजा निगृह्य माम् ॥ 2.34.26 ॥&lt;br&gt;&#xA;एवमुक्तो नृपतिना रामो धर्मभृतां वरः।&lt;br&gt;&#xA;प्रत्युवाचाञ्जलिं कृत्वा पितरं वाक्यकोविदः ॥ 2.34.27 ॥&lt;br&gt;&#xA;भवान् वर्षसहस्राय पृथिव्या नृपते पतिः।&lt;br&gt;&#xA;अहं त्वरण्ये वत्स्यामि न मे कार्यं त्वयाऽनृतम् ॥ 2.34.28 ॥&lt;br&gt;&#xA;नव पञ्च च वर्षाणि वनवासे विहृत्य ते।&lt;br&gt;&#xA;पुनः पादौ ग्रहीष्यामि प्रतिज्ञान्ते नराधिप ॥ 2.34.29 ॥&lt;br&gt;&#xA;रुदन्नार्त्तः प्रियं पुत्रं सत्यपाशेन संयतः।&lt;br&gt;&#xA;कैकेय्या चोद्यमानस्तु मिथो राजा तमब्रवीत् ॥ 2.34.30 ॥&lt;br&gt;&#xA;श्रेयसे वृद्धये तात पुनरागमनाय च।&lt;br&gt;&#xA;गच्छस्वारिष्टमव्यग्रः पन्थानमकुतोभयम् ॥ 2.34.31 ॥&lt;br&gt;&#xA;न हि सत्यात्मनस्तात धर्माभिमनसस्तव।&lt;br&gt;&#xA;विनिवर्त्तयितुं बुद्धिः शक्यते रघुनन्दन ॥ 2.34.32 ॥&lt;br&gt;&#xA;अद्य त्विदानीं रजनीं पुत्र मा गच्छ सर्वथा।&lt;br&gt;&#xA;एकाहदर्शनेनापि साधु तावच्चराम्यहम् ॥ 2.34.33 ॥&lt;br&gt;&#xA;मातरं मां च सम्पश्यन् वसेमामद्य शर्वरीम्।&lt;br&gt;&#xA;तर्पितः सर्वकामैस्त्वं श्वः काले साधयिष्यसि ॥ 2.34.34 ॥&lt;br&gt;&#xA;दुष्करं क्रियते पुत्र सर्वथा राघव त्वया।&lt;br&gt;&#xA;मत्प्रियार्थं प्रियांस्त्यक्त्वा यद्यासि विजनं वनम् ॥ 2.34.35 ॥&lt;br&gt;&#xA;न चैतन्मे प्रियं पुत्र शपे सत्येन राघव।&lt;br&gt;&#xA;छन्नया चलितस्त्वस्मि स्त्रिया च्छन्नाग्निकल्पया ॥ 2.34.36 ॥&lt;br&gt;&#xA;वञ्चना या तु लब्धा मे तां त्वं निस्तर्तुमिच्छसि।&lt;br&gt;&#xA;अनया वृत्तसादिन्या कैकेय्याऽभिप्रचोदितः ॥ 2.34.37 ॥&lt;br&gt;&#xA;न चैतदाश्चर्यतमं यस्त्वं ज्येष्ठः सुतो मम।&lt;br&gt;&#xA;अपानृतकथं पुत्र पितरं कर्तुमिच्छसि ॥ 2.34.38 ॥&lt;br&gt;&#xA;अथ रामस्तथा श्रुत्वा पितुरार्त्तस्य भाषितम्।&lt;br&gt;&#xA;लक्ष्मणेन सह भ्रात्रा दीनो वचनमब्रवीत् ॥ 2.34.39 ॥&lt;br&gt;&#xA;प्राप्स्यामि यानद्य गुणान् को मे श्वस्तान् प्रदास्यति।&lt;br&gt;&#xA;उपक्रमणमेवातः सर्वकामैरहं वृणे ॥ 2.34.40 ॥&lt;br&gt;&#xA;इयं सराष्ट्रा सजना धनधान्यसमाकुला।&lt;br&gt;&#xA;मया विसृष्टा वसुधा भरताय प्रदीयताम् ॥ 2.34.41 ॥&lt;br&gt;&#xA;वनवासकृता बुद्धिर्न च मेऽद्य चलिष्यति ॥ 2.34.42 ॥&lt;br&gt;&#xA;यस्तुष्टेन वरो दत्तः कैकेय्यै वरद त्वया।&lt;br&gt;&#xA;दीयतां निखिलेनैव सत्यस्त्वं भव पार्थिव ॥ 2.34.43 ॥&lt;br&gt;&#xA;अहं निदेशं भवतो यथोक्तमनुपालयन्।&lt;br&gt;&#xA;चतुर्दश समा वत्स्ये वने वनचरैः सह ॥ 2.34.44 ॥&lt;br&gt;&#xA;न हि मे काङ्क्षितं राज्यं सुखमात्मनि वा प्रियम्।&lt;br&gt;&#xA;यथा निदेशं कर्तुं वै तवैव रघुनन्दन ॥ 2.34.45 ॥&lt;br&gt;&#xA;अपगच्छतु ते दुःखं माभूर्बाष्पपरिप्लुतः।&lt;br&gt;&#xA;न हि क्षुभ्यति दुर्द्धर्षः समुद्रः सरितां पतिः ॥ 2.34.46 ॥&lt;br&gt;&#xA;नैवाहं राज्यमिच्छामि न सुखं न च मैथिलीम्।&lt;br&gt;&#xA;नैव सर्वानिमान् कामान् न स्वर्गं नैव जीवितम् ॥ 2.34.47 ॥&lt;br&gt;&#xA;त्वामहं सत्यमिच्छामि नानृतं पुरुषर्षभ।&lt;br&gt;&#xA;प्रत्यक्षं तव सत्येन सुकृतेन च ते शपे ॥ 2.34.48 ॥&lt;br&gt;&#xA;न च शक्यं मया तात स्थातुं क्षणमपि प्रभो।&lt;br&gt;&#xA;न शोकं धारयस्वैनं न हि मेऽस्ति विपर्ययः ॥ 2.34.49 ॥&lt;br&gt;&#xA;अर्थितो ह्यस्मि कैकेय्या वनं गच्छेति राघव।&lt;br&gt;&#xA;मया चोक्तं व्रजामीति तत्सत्यमनुपालये ॥ 2.34.50 ॥&lt;br&gt;&#xA;मा चोत्कण्ठां कृथा देव वने रंस्यामहे वयम्।&lt;br&gt;&#xA;प्रशान्तहरिणाकीर्णे नानाशकुननादिते ॥ 2.34.51 ॥&lt;br&gt;&#xA;पिता हि दैवतं तात देवतानामपि स्मृतम्।&lt;br&gt;&#xA;तस्माद्दैवतमित्येव करिष्यामि पितुर्वचः ॥ 2.34.52 ॥&lt;br&gt;&#xA;चतुर्दशसु वर्षेषु गतेषु नरसत्तम।&lt;br&gt;&#xA;पुनर्द्रक्ष्यसि मां प्राप्तं सन्तापोऽयं विमुच्यताम् ॥ 2.34.53 ॥&lt;br&gt;&#xA;येन संस्तम्भनीयोऽयं सर्वो बाष्पगलो जनः।&lt;br&gt;&#xA;स त्वं पुरुष शार्दूल किमर्थं विक्रियां गतः ॥ 2.34.54 ॥&lt;br&gt;&#xA;पुरं च राष्ट्रं च मही च केवला मया विसृष्टा भरताय दीयताम्।&lt;br&gt;&#xA;अहं निदेशं भवतोऽनुपालयन् वनं गमिष्यामि चिराय सेवितुम् ॥ 2.34.55 ॥&lt;br&gt;&#xA;मया निसृष्टां भरतो महीमिमां सशैलखण्डां सपुरां सकाननाम्।&lt;br&gt;&#xA;शिवां सुसीमामनुशास्तु केवलं त्वया यदुक्तं नृपते तथास्तु तत् ॥ 2.34.56 ॥&lt;br&gt;&#xA;न मे तथा पार्थिव धीयते मनो महत्सु कामेषु न चात्मनः प्रिये।&lt;br&gt;&#xA;यथा निदेशे तव शिष्टसम्मते व्यपैतु दुःखं तव मत्कृतेऽनघ ॥ 2.34.57 ॥&lt;br&gt;&#xA;तदद्य नैवानघ राज्यमव्ययं न सर्वकामान्न सुखं न मैथिलीम्।&lt;br&gt;&#xA;न जीवितं त्वामनृतेन योजयन् वृणीय सत्यं व्रतमस्तु ते तथा ॥ 2.34.58 ॥&lt;br&gt;&#xA;फलानि मूलानि च भक्षयन् वने गिरींश्च पश्यन् सरितः सरांसि च।&lt;br&gt;&#xA;वनं प्रविश्यैव विचित्रपादपं सुखी भविष्यामि तवास्तु निर्वृतिः ॥ 2.34.59 ॥&lt;br&gt;&#xA;एवं स राजा व्यसनाभिपन्नः शोकेन दुःखेन च ताम्यमानः।&lt;br&gt;&#xA;आलिङ्ग्य पुत्रं सुविनष्टसञ्ज्ञो मोहं गतो नैव चिचेष्ट किञ्चित् ॥ 2.34.60 ॥&lt;br&gt;&#xA;देव्यस्ततः संरुरुदुः समेतास्तां वर्जयित्वा नरदेवपत्नीम्।&lt;br&gt;&#xA;रुदन् सुमन्त्रोपि जगाम मूर्च्छां हाहाकृतं तत्र बभूव सर्वम् ॥ 2.34.61 ॥&lt;/p&gt;</description>
    </item>
    <item>
      <title>०३५ सुमन्त्रकृतं कैकेयीगर्हणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/035_sumantrakRtaM_kaikeyIgarhaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/035_sumantrakRtaM_kaikeyIgarhaNam/</guid>
      <description>&lt;p&gt;ततो निर्द्धूय सहसा शिरो निश्वस्य चासकृत्।&lt;br&gt;&#xA;पाणिं पाणौ विनिष्पिष्य दन्तान् कटकटाप्य च ॥ 2.35.1 ॥&lt;br&gt;&#xA;लोचने कोपसंरक्ते वर्णं पूर्वोचितं जहत्।&lt;br&gt;&#xA;कोपाभिभूतः सहसा सन्तापमशुभं गतः ॥ 2.35.2 ॥&lt;br&gt;&#xA;मनः समीक्षमाणश्च सूतो दशरथस्य सः।&lt;br&gt;&#xA;कम्पयन्निव कैकेय्या हृदयं वाक्छरैः शितैः ॥ 2.35.3 ॥&lt;br&gt;&#xA;वाक्यवज्रैरनुपमैर्निर्भिन्दन्निव चाशुगैः।&lt;br&gt;&#xA;कैकेय्याः सर्वमर्माणि सुमन्त्रः प्रत्यभाषत ॥ 2.35.4 ॥&lt;br&gt;&#xA;भर्त्ता सर्वस्य जगतः स्थावरस्य चरस्य च।&lt;br&gt;&#xA;न ह्यकार्यतमं किञ्चित्तव देवीह विद्यते ॥ 2.35.5 ॥&lt;br&gt;&#xA;पतिघ्नीं त्वामहं मन्ये कुलघ्नीमपि चान्ततः ॥ 2.35.6 ॥&lt;br&gt;&#xA;यन्महेन्द्रमिवाजय्यं दुष्प्रकम्प्यमिवाचलम्।&lt;br&gt;&#xA;महोदधिमिवाक्षोभ्यं सन्तापयसि कर्मभिः ॥ 2.35.7 ॥&lt;br&gt;&#xA;मावमंस्था दशरथं भर्त्तारं वरदं पतिम्।&lt;br&gt;&#xA;भर्तुरिच्छा हि नारीणां पुत्रकोट्यां विशिष्यते ॥ 2.35.8 ॥&lt;br&gt;&#xA;यथावयो हि राज्यानि प्राप्नुवन्ति नृपक्षये।&lt;br&gt;&#xA;इक्ष्वाकुकुलनाथेऽस्मिंस्तल्लोपयितुमिच्छसि ॥ 2.35.9 ॥&lt;br&gt;&#xA;राजा भवतु ते पुत्रो भरतः शास्तु मेदिनीम्।&lt;br&gt;&#xA;वयं तत्र गमिष्यामो यत्र रामो गमिष्यति ॥ 2.35.10 ॥&lt;br&gt;&#xA;न हि ते विषये कश्चिद्ब्राह्मणे वस्तुमर्हति।&lt;br&gt;&#xA;तादृशं त्वममर्यादमद्य कर्म चिकीर्षसि ॥ 2.35.11 ॥&lt;br&gt;&#xA;आश्चर्यमिव पश्यामि यस्यास्ते वृत्तमीदृशम्।&lt;br&gt;&#xA;आचरन्त्या न विवृता सद्यो भवति मेदिनी ॥ 2.35.12 ॥&lt;br&gt;&#xA;महाब्रह्मर्षिजुष्टा वा ज्वलन्तो भीमदर्शनाः।&lt;br&gt;&#xA;धिग्वाग्दण्डा न हिंसन्ति रामप्रव्राजने स्थिताम् ॥ 2.35.13 ॥&lt;br&gt;&#xA;आम्रं छित्त्वा कुठारेण निम्बं परिचरेत्तु यः।&lt;br&gt;&#xA;यश्चैनं पयसा सिञ्चेन्नैवास्य मधुरो भवेत् ॥ 2.35.14 ॥&lt;br&gt;&#xA;अभिजातं हि ते मन्ये यथा मातुस्तथैव च।&lt;br&gt;&#xA;न हि निम्बात् स्रवेत् क्षौद्रं लोके निगदितं वचः ॥ 2.35.15 ॥&lt;br&gt;&#xA;तव मातुरसद्ग्राहं विद्मः पूर्वं यथा श्रुतम् ॥ 2.35.16 ॥&lt;br&gt;&#xA;सर्वभूतरुतं तस्मात् सञ्जज्ञे वसुधाधिपः।&lt;br&gt;&#xA;तेन तिर्यग्गतानां च भूतानां विदितं वचः ॥ 2.35.17 ॥&lt;br&gt;&#xA;ततो जृम्भस्य शयने विरुताद्भूरिवर्चसः।&lt;br&gt;&#xA;पितुस्ते विदितो भावः स तत्र बहुधाऽहसत् ॥ 2.35.18 ॥&lt;br&gt;&#xA;तत्र ते जननी क्रुद्धा मृत्युपाशमभीप्सती।&lt;br&gt;&#xA;हासं ते नृपतं सौम्य जिज्ञासामीति चाब्रवीत् ॥ 2.35.19 ॥&lt;br&gt;&#xA;नृपश्चोवाच तां देवीं शंसामि ते यदि।&lt;br&gt;&#xA;ततो मे मरणं सद्यो भविष्यति न संशयः ॥ 2.35.20 ॥&lt;br&gt;&#xA;माता ते पितरं देवि ततः केकयमब्रवीत्।&lt;br&gt;&#xA;शंस मे जीव वा मा वा न मामपहसिष्यसि ॥ 2.35.21 ॥&lt;br&gt;&#xA;प्रियया च तथोक्तः सन् केकयः पृथिवीपतिः।&lt;br&gt;&#xA;तस्मै तं वरदायार्थं कथयामास तत्त्वतः ॥ 2.35.22 ॥&lt;br&gt;&#xA;ततः स वरदः साधू राजानं प्रत्यभाषत।&lt;br&gt;&#xA;म्रियतां ध्वंसतां वेयं मा कृथास्त्वं महीपते ॥ 2.35.23 ॥&lt;br&gt;&#xA;स तच्छ्रुत्वा वचस्तस्य प्रसन्नमनसो नृपः।&lt;br&gt;&#xA;मातरं ते निरस्याशु विजहार कुबेरवत् ॥ 2.35.24 ॥&lt;br&gt;&#xA;तथा त्वमपि राजानं दुर्ज्जनाचरिते पथि।&lt;br&gt;&#xA;असद्ग्राहमिमं मोहात् कुरुषे पापदर्शिनि ॥ 2.35.25 ॥&lt;br&gt;&#xA;सत्यश्चाद्य प्रवादोऽयं लौकिकः प्रतिभाति मा।&lt;br&gt;&#xA;पितॄन् समनुजायन्ते नरा मातरमङ्गनाः ॥ 2.35.26 ॥&lt;br&gt;&#xA;नैवं भव गृहाणेदं यदाह वसुधाधिपः।&lt;br&gt;&#xA;भर्त्तुरिच्छामुपास्वेह जनस्यास्य गतिर्भव ॥ 2.35.27 ॥&lt;br&gt;&#xA;मा त्वं प्रोत्साहिता पापैर्देवराजसमप्रभम्।&lt;br&gt;&#xA;भर्त्तारं लोकभर्त्तारमसद्धर्ममुपादधाः ॥ 2.35.28 ॥&lt;br&gt;&#xA;न हि मिथ्या प्रतिज्ञातं करिष्यति तवानघः।&lt;br&gt;&#xA;श्रीमान् दशरथो राजा देवि राजीवलोचनः ॥ 2.35.29 ॥&lt;br&gt;&#xA;ज्येष्ठो वदान्यः कर्मण्यः स्वधर्मपरिरक्षिता।&lt;br&gt;&#xA;रक्षिता जीवलोकस्य बली रामोऽभिषिच्यताम् ॥ 2.35.30 ॥&lt;br&gt;&#xA;परिवादो हि ते देवि महान् लोके चरिष्यति।&lt;br&gt;&#xA;यदि रामो वनं याति विहाय पितरं नृपम् ॥ 2.35.31 ॥&lt;br&gt;&#xA;स राज्यं राघवः पातु भव त्वं विगतज्वरा।&lt;br&gt;&#xA;न हि ते राघवादन्यः क्षमः पुरवरे वसेत् ॥ 2.35.32 ॥&lt;br&gt;&#xA;रामे हि यौवराज्यस्थे राजा दशरथो वनम्।&lt;br&gt;&#xA;प्रवेक्ष्यति महेष्वासः पूर्ववृत्तमनुस्मरन् ॥ 2.35.33 ॥&lt;br&gt;&#xA;इति सान्त्वैश्च तीक्ष्णैश्च कैकेयीं राजसंसदि।&lt;br&gt;&#xA;सुमन्त्रः क्षोभयामास भूय एव कृताञ्जलिः ॥ 2.35.34 ॥&lt;br&gt;&#xA;नैव सा क्षुम्यते देवी न च स्म परिदूयते।&lt;br&gt;&#xA;न चास्या मुखवर्णस्य विक्रिया लक्ष्यते तदा ॥ 2.35.35 ॥&lt;/p&gt;</description>
    </item>
    <item>
      <title>०३६ सिद्धार्थस्य कैकेय्युपदेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/036_siddhArthasya_kaikeyyupadeshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/036_siddhArthasya_kaikeyyupadeshaH/</guid>
      <description>&lt;p&gt;ततः सुमन्त्रमैक्ष्वाकः पीडितोऽत्र प्रतिज्ञया।&lt;br&gt;&#xA;स बाष्पमतिनिश्वस्य जगादेदं पुनःपुनः ॥ 2.36.1 ॥&lt;br&gt;&#xA;सूत रत्नसुसम्पूर्णा चतुर्विधबला चमूः।&lt;br&gt;&#xA;राघवस्यानुयात्रार्थं क्षिप्रं प्रतिविधीयताम् ॥ 2.36.2 ॥&lt;br&gt;&#xA;रूपाजीवाश्च वादिन्यो वणिजश्चमहाधनाः।&lt;br&gt;&#xA;शोभयन्तु कुमारस्य वाहिनीं सुप्रसारिताः ॥ 2.36.3 ॥&lt;br&gt;&#xA;ये चैनमुपजीवन्ति रमते यैश्च वीर्यतः।&lt;br&gt;&#xA;तेषां बहुविधं दत्त्वा तान्यप्यत्र नियोजय ॥ 2.36.4 ॥&lt;br&gt;&#xA;आयुधानि च मुख्यानि नागराः शकटानि च।&lt;br&gt;&#xA;अनुगच्छन्तु काकुत्स्थं व्याधाश्चारण्यगोचराः ॥ 2.36.5 ॥&lt;br&gt;&#xA;निघ्नन् मृगान् कुञ्जरांश्च पिबंश्चारण्यकं मधु।&lt;br&gt;&#xA;नदीश्च विविधाः पश्यन्न राज्यस्य स्मरिष्यति ॥ 2.36.6 ॥&lt;br&gt;&#xA;धान्यकोशश्च यः कश्चिद्धनकोशश्च मामकः।&lt;br&gt;&#xA;तौ राममनुगच्छेतां वसन्तं निर्जने वने ॥ 2.36.7 ॥&lt;br&gt;&#xA;यजन् पुण्येषु देशेषु विसृजंश्चाप्तदक्षिणाः।&lt;br&gt;&#xA;ऋषिभिश्च समागम्य प्रवत्स्यति सुखं वने ॥ 2.36.8 ॥&lt;br&gt;&#xA;भरतश्च महाबाहुरयोध्यां पालयिष्यति।&lt;br&gt;&#xA;सर्वकामैः सह श्रीमान् रामः संसाध्यतामिति ॥ 2.36.9 ॥&lt;br&gt;&#xA;एवं ब्रुवति काकुत्स्थे कैकेय्या भयमागतम्।&lt;br&gt;&#xA;मुखं चाप्यगमच्छोषं स्वरश्चापि न्यरुध्यत ॥ 2.36.10 ॥&lt;br&gt;&#xA;सा विषण्णा च सन्त्रस्ता मुखेन परिशुष्यता।&lt;br&gt;&#xA;राजानमेवाभिमुखी कैकेयी वाक्यमब्रवीत् ॥ 2.36.11 ॥&lt;br&gt;&#xA;राज्यं गतजनं साधो पीतमण्डां सुरामिव।&lt;br&gt;&#xA;निरास्वाद्यतमं शून्यं भरतो नाभिपत्स्यते ॥ 2.36.12 ॥&lt;br&gt;&#xA;कैकेय्यां मुक्तलज्जायां वदन्त्यामतिदारुणम्।&lt;br&gt;&#xA;राजा दशरथो वाक्यमुवाचायतलोचनाम् ॥ 2.36.13 ॥&lt;br&gt;&#xA;वहन्तं किं तुदसि मां नियुज्य धुरि माऽहिते।&lt;br&gt;&#xA;अनार्ये कृत्यमारब्धं किन्न पूर्वमुपारुधः ॥ 2.36.14 ॥&lt;br&gt;&#xA;तस्यैतत् क्रोधसंयुक्तमुक्तं श्रुत्वा वराङ्गना।&lt;br&gt;&#xA;कैकेयी द्विगुणं क्रुद्धा राजानमिदमब्रवीत् ॥ 2.36.15 ॥&lt;br&gt;&#xA;तवैव वंशे सगरो ज्येष्ठपुत्रमुपारुधत्।&lt;br&gt;&#xA;असमञ्ज इति ख्यातं तथाऽयं गन्तुमर्हति ॥ 2.36.16 ॥&lt;br&gt;&#xA;एवमुक्तो धिगित्वेन राजा दशरथोऽब्रवीत्।&lt;br&gt;&#xA;व्रीडितश्च जनः सर्वः सा च तं नावबुध्यत ॥ 2.36.17 ॥&lt;br&gt;&#xA;तत्र वृद्धो महामात्रः सिद्धार्थो नाम नामतः।&lt;br&gt;&#xA;शुचिर्बहुमतो राज्ञः कैकेयीमिदमब्रवीत् ॥ 2.36.18 ॥&lt;br&gt;&#xA;असमञ्जो गृहीत्वा तु क्रीडतः पथि दारकान्।&lt;br&gt;&#xA;सरय्वाः प्रक्षिपन्नप्सु रमते तेन दुर्मतिः ॥ 2.36.19 ॥&lt;br&gt;&#xA;तं दृष्ट्वा नागराः सर्वे क्रुद्धा राजानमब्रुवन्।&lt;br&gt;&#xA;असमञ्जं वृणीष्वैकमस्मान् वा राष्ट्रवर्द्धन ॥ 2.36.20 ॥&lt;br&gt;&#xA;तानुवाच ततो राजा किन्निमित्तमिदं भयम्।&lt;br&gt;&#xA;ताश्चापि राज्ञा सम्पृष्टा वाक्यं प्रकृतयोऽब्रुवन् ॥ 2.36.21 ॥&lt;br&gt;&#xA;क्रीडतस्त्वेष नः पुत्रान् बालानुद्भ्रान्तचेतनः।&lt;br&gt;&#xA;सरय्वां प्रक्षिपन् मौर्ख्यादतुलां प्रीतिमश्नुते ॥ 2.36.22 ॥&lt;br&gt;&#xA;स तासां वचनं श्रुत्वा प्रकृतीनां नराधिपः।&lt;br&gt;&#xA;तं तत्याजाहितं पुत्रं तासां प्रियचिकीर्षया ॥ 2.36.23 ॥&lt;br&gt;&#xA;तं यानं शीघ्रमारोप्य सभार्यं सपरिच्छदम्।&lt;br&gt;&#xA;यावज्जीवं विवास्योयमिति स्वानन्वशात्पिता ॥ 2.36.24 ॥&lt;br&gt;&#xA;स फालपिटकं गृह्य गिरिदुर्गाण्यलोलयत्।&lt;br&gt;&#xA;दिशः सर्वास्त्वनुचरन् स यथा पापकर्मकृत् ॥ 2.36.25 ॥&lt;br&gt;&#xA;इत्येनमत्यजद्राजा सगरो वै सुधार्मिकः।&lt;br&gt;&#xA;रामः किमकरोत्पापं येनैवमुपरुध्यते ॥ 2.36.26 ॥&lt;br&gt;&#xA;न हि कञ्चन पश्यामो राघवस्यागुणं वयम्।&lt;br&gt;&#xA;दुर्ल्लभो ह्यस्य निरयः शशाङ्कस्येव कल्मषम् ॥ 2.36.27 ॥&lt;br&gt;&#xA;अथवा देवि दोषं त्वं कञ्चित् पश्यसि राघवे।&lt;br&gt;&#xA;तमद्य ब्रूहि तत्त्वेन ततो रामो विवास्यताम् ॥ 2.36.28 ॥&lt;br&gt;&#xA;अदुष्टस्य हि सन्त्यागः सत्पथे निरतस्य च।&lt;br&gt;&#xA;निर्दहेदपि शक्रस्य द्युतिं धर्मनिरोधनात् ॥ 2.36.29 ॥&lt;br&gt;&#xA;तदलं देवि रामस्य श्रिया विहतया त्वया।&lt;br&gt;&#xA;लोकतोपि हि ते रक्ष्यः परिवादः शुभानने ॥ 2.36.30 ॥&lt;br&gt;&#xA;श्रुत्वा तु सिद्धार्थवचो राजा श्रान्ततरः स्वनः।&lt;br&gt;&#xA;शोकोपहतया वाचा कैकेयीमिदमब्रवीत् ॥ 2.36.31 ॥&lt;br&gt;&#xA;एतद्वचो नेच्छसि पापवृत्ते हितं न जानासि ममात्मनो वा।&lt;br&gt;&#xA;आस्थाय मार्गं कृपणं कुचेष्टा चेष्टा हि ते साधुपथादपेता ॥ 2.36.32 ॥&lt;br&gt;&#xA;अनुव्रजिष्याम्यहमद्य रामं राज्यं परित्यज्य सुखं धनं च।&lt;br&gt;&#xA;सहैव राज्ञा भरतेन च त्वं यथासुखं भुङ्क्ष्व चिराय राज्यम् ॥ 2.36.33 ॥&lt;/p&gt;</description>
    </item>
    <item>
      <title>०३७ रामादिभिः चीरपरिधानम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/037_rAmAdibhiH_chIraparidhAnam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/037_rAmAdibhiH_chIraparidhAnam/</guid>
      <description>&lt;p&gt;महामात्रवचः श्रुत्वा रामो दशरथं तदा।&lt;br&gt;&#xA;अभ्यभाषत वाक्यं तु विनयज्ञो विनीतवत् ॥ 2.37.1 ॥&lt;br&gt;&#xA;त्यक्तभोगस्य मे राजन् वने वन्येन जीवतः।&lt;br&gt;&#xA;किं कार्यमनुयात्रेण त्यक्तसङ्गस्य सर्वतः ॥ 2.37.2 ॥&lt;br&gt;&#xA;यो हि दत्त्वा गजश्रेष्ठं कक्ष्यायां कुरुते मनः।&lt;br&gt;&#xA;रज्जुस्नेहेन किं तस्य त्यजतः कुञ्जरोत्तमम् ॥ 2.37.3 ॥&lt;br&gt;&#xA;तथा मम सतां श्रेष्ठ किं ध्वजिन्या जगत्पते।&lt;br&gt;&#xA;सर्वाण्येवानुजानामि चीराण्येवानयन्तु मे ॥ 2.37.4 ॥&lt;br&gt;&#xA;खनित्रपिटके चोभे समानयत गच्छत।&lt;br&gt;&#xA;चतुर्दश वने वासं वर्षाणि वसतो मम ॥ 2.37.5 ॥&lt;br&gt;&#xA;अथ चीराणि कैकेयी स्वयमाहृत्य राघवम्।&lt;br&gt;&#xA;उवाच परिधत्स्वेति जनौघे निरपत्रपा ॥ 2.37.6 ॥&lt;br&gt;&#xA;स चीरे पुरुषव्याघ्रः कैकेय्याः प्रतिगृह्य ते।&lt;br&gt;&#xA;सूक्ष्मवस्त्रमवक्षिप्य मुनिवस्त्राण्यवस्तह ॥ 2.37.7 ॥&lt;br&gt;&#xA;लक्ष्मणश्चापि तत्रैव विहाय वसने शुभे।&lt;br&gt;&#xA;तापसाच्छादने चैव जग्राह पितुरग्रतः ॥ 2.37.8 ॥&lt;br&gt;&#xA;अथात्मपरिधानार्थं सीता कौशेयवासिनी।&lt;br&gt;&#xA;समीक्ष्य चीरं सन्त्रस्ता पृषती वागुरामिव ॥ 2.37.9 ॥&lt;br&gt;&#xA;सा व्यपत्रपमाणेव प्रगृह्य च सुदुर्मनाः।&lt;br&gt;&#xA;कैकेयीकुशचीरे ते जानकी शुभलक्षणा ॥ 2.37.10 ॥&lt;br&gt;&#xA;अश्रुसम्पूर्णनेत्रा च धर्मज्ञा धर्मदर्शिनी।&lt;br&gt;&#xA;गन्धर्वराजप्रतिमं भर्त्तारमिदमब्रवीत् ॥ 2.37.11 ॥&lt;br&gt;&#xA;कथं नु चीरं बध्नन्ति मुनयो वनवासिनः।&lt;br&gt;&#xA;इति ह्यकुशला सीता सा मुमोह मुहुर्मुहुः ॥ 2.37.12 ॥&lt;br&gt;&#xA;कृत्वा कण्ठे च सा चीरमेकमादाय पाणिना।&lt;br&gt;&#xA;तस्थौ ह्यकुशला तत्र व्रीडिता जनकात्मजा ॥ 2.37.13 ॥&lt;br&gt;&#xA;तस्यास्तत् क्षिप्रमागम्य रामो धर्मभृतां वरः।&lt;br&gt;&#xA;चीरं बबन्ध सीतायाः कौशेयस्योपरि स्वयम् ॥ 2.37.14 ॥&lt;br&gt;&#xA;रामं प्रेक्ष्य तु सीताया बध्नन्तं चीरमुत्तमम्।&lt;br&gt;&#xA;अन्तःपुरगता नार्यो मुमुचुर्वारि नेत्रजम् ॥ 2.37.15 ॥&lt;br&gt;&#xA;ऊचुश्च परमायस्ता रामं ज्वलिततेजसम्।&lt;br&gt;&#xA;वत्स नैवं नियुक्तेयं वनवासे मनस्विनी ॥ 2.37.16 ॥&lt;br&gt;&#xA;पितुर्वाक्यानुरोधेन गतस्य विजनं वनम्।&lt;br&gt;&#xA;तावद्दर्शनमस्यां नः सफलं भवतु प्रभो ॥ 2.37.17 ॥&lt;br&gt;&#xA;लक्ष्मणेन सहायेन वनं गच्छस्व पुत्रक।&lt;br&gt;&#xA;नेयमर्हति कल्याणी वस्तुं तापसवद्वने ॥ 2.37.18 ॥&lt;br&gt;&#xA;कुरु नो याचनां पुत्र सीता तिष्ठतु भामिनी।&lt;br&gt;&#xA;धर्मनित्यः स्वयं स्थातुं न हीदानीं त्वमिच्छसि ॥ 2.37.19 ॥&lt;br&gt;&#xA;तासामेवंविधा वाचः शृण्वन् दशरथात्मजः।&lt;br&gt;&#xA;बबन्धैव तदा चीरं सीतया तुल्यशीलया ॥ 2.37.20 ॥&lt;br&gt;&#xA;चीरे गृहीते तु तया समीक्ष्य नृपतेर्गुरुः।&lt;br&gt;&#xA;निवार्य सीतां कैकेयीं वसिष्ठो वाक्यमब्रवीत् ॥ 2.37.21 ॥&lt;br&gt;&#xA;अतिप्रवृत्ते दुर्मेधे कैकेयि कुलपांसनि।&lt;br&gt;&#xA;वञ्चयित्वा च राजानं न प्रमाणेऽवतिष्ठसे ॥ 2.37.22 ॥&lt;br&gt;&#xA;न गन्तव्यं वनं देव्या सीतया शीलवर्जिते।&lt;br&gt;&#xA;अनुष्ठास्यति रामस्य सीता प्रकृतमासनम् ॥ 2.37.23 ॥&lt;br&gt;&#xA;आत्मा हि दाराः सर्वेषां दारसङ्ग्रहवर्तिनाम्।&lt;br&gt;&#xA;आत्मेयमिति रामस्य पालयिष्यति मेदिनीम् ॥ 2.37.24 ॥&lt;br&gt;&#xA;अथ यास्यति वैदेही वनं रामेण सङ्गता।&lt;br&gt;&#xA;वयमप्यनुयास्यामः पुरं चेदं गमिष्यति ॥ 2.37.25 ॥&lt;br&gt;&#xA;अन्तपालाश्च यास्यन्ति सदारो यत्र राघवः।&lt;br&gt;&#xA;सहोपजीव्यं राष्ट्रं च पुरं च सपरिच्छदम् ॥ 2.37.26 ॥&lt;br&gt;&#xA;भरतश्च सशत्रुघ्नः चीरवासा वनेचरः।&lt;br&gt;&#xA;वने वसन्तं काकुत्स्थमनुवत्स्यति पूर्वजम् ॥ 2.37.27 ॥&lt;br&gt;&#xA;ततः शून्यां गतजनां वसुधां पादपैः सह।&lt;br&gt;&#xA;त्वमेका शाधि दुर्वृत्ता प्रजानामहिते स्थिता ॥ 2.37.28 ॥&lt;br&gt;&#xA;न हि तद्भविता राष्ट्रं यत्र रामो न भूपतिः।&lt;br&gt;&#xA;तद्वनं भविता राष्ट्रं यत्र रामो निवत्स्यति ॥ 2.37.29 ॥&lt;br&gt;&#xA;न ह्यदत्तां महीं पित्रा भरतः शास्तुमर्हति।&lt;br&gt;&#xA;त्वयि वा पुत्रवद्वस्तुं यदि जातो महीपतेः ॥ 2.37.30 ॥&lt;br&gt;&#xA;यद्यपि त्वं क्षितितलाद्गगनं चोत्पतिष्यसि।&lt;br&gt;&#xA;पितृवंशचरित्रज्ञः सोऽन्यथा न करिष्यति ॥ 2.37.31 ॥&lt;br&gt;&#xA;तत्त्वया पुत्रगर्द्धिन्या पुत्रस्य कृतमप्रियम्।&lt;br&gt;&#xA;लोके हि न स विद्येत यो न राममनुव्रतः ॥ 2.37.32 ॥&lt;br&gt;&#xA;द्रक्ष्यस्यद्यैव कैकेयि पशुव्यालमृगद्विजान्।&lt;br&gt;&#xA;गच्छतः सह रामेण पादपांश्च तदुन्मुखान् ॥ 2.37.33 ॥&lt;br&gt;&#xA;अथोत्तमान्याभरणानि देवि देहि स्नुषायै व्यपनीय चीरम्।&lt;br&gt;&#xA;न चीरमस्याः प्रविधीयतेति न्यवारयत्तद्वसनं वसिष्ठः ॥ 2.37.34 ॥&lt;br&gt;&#xA;एकस्य रामस्य वने निवासस्त्वया वृतः केकयराजपुत्रि।&lt;br&gt;&#xA;विभूषितेयं प्रतिकर्मनित्या वसत्वरण्ये सह राघवेण ॥ 2.37.35 ॥&lt;br&gt;&#xA;यानैश्च मुख्यैः परिचारकैश्च सुसंवृता गच्छतु राजपुत्री।&lt;br&gt;&#xA;वस्त्रैश्च सर्वैः सहितैर्विधानैर्नेयं वृता ते वरसम्प्रदाने ॥ 2.37.36 ॥&lt;br&gt;&#xA;तस्मिंस्तथा जल्पति विप्रमुख्ये गुरौ नृपस्याप्रतिमप्रभावे।&lt;br&gt;&#xA;नैव स्म सीता विनिवृत्तभावा प्रियस्य भर्तुः प्रतिकारकामा ॥ 2.37.37 ॥&lt;/p&gt;</description>
    </item>
    <item>
      <title>०३८ रामेण दशरथप्रार्थना</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/038_rAmeNa_dasharathaprArthanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/038_rAmeNa_dasharathaprArthanA/</guid>
      <description>&lt;p&gt;तस्यां चीरं वसानायां नाथवत्यामनाथवत्।&lt;br&gt;&#xA;प्रचुक्रोश जनः सर्वो धिक् त्वां दशरथं त्विति ॥ 2.38.1 ॥&lt;br&gt;&#xA;तेन तत्र प्रणादेन दुःखितः स महीपतिः।&lt;br&gt;&#xA;चिच्छेद जीविते श्रद्धां धर्मे यशसि चात्मनः ॥ 2.38.2 ॥&lt;br&gt;&#xA;स निश्वस्योष्णमैक्ष्वाकस्तां भार्यामिदमब्रवीत्।&lt;br&gt;&#xA;कैकेयि कुशचीरेण न सीता गन्तुमर्हति ॥ 2.38.3 ॥&lt;br&gt;&#xA;सुकुमारी च बाला च सततं च सुखोचिता।&lt;br&gt;&#xA;नेयं वनस्य योग्येति सत्यमाह गुरुर्मम ॥ 2.38.4 ॥&lt;br&gt;&#xA;इयं हि कस्यापकरोति किञ्चित् तपस्विनी राजवरस्य कन्या।&lt;br&gt;&#xA;या चीरमासाद्य जनस्य मध्ये स्थिता विसञ्ज्ञा श्रमणीव काचित् ॥ 2.38.5 ॥&lt;br&gt;&#xA;चीराण्यपास्याज्जनकस्य कन्या नेयं प्रतिज्ञा मम दत्तपूर्वा।&lt;br&gt;&#xA;यथासुखं गच्छतु राजपुत्री वनं समग्रा सह सर्वरत्नैः ॥ 2.38.6 ॥&lt;br&gt;&#xA;अजीवनार्हेण मया नृशंसा कृता प्रतिज्ञा नियमेन तावत्।&lt;br&gt;&#xA;त्वया हि बाल्यात् प्रतिपन्नमेतत्तन्मां दहेद्वेणुमिवात्मपुष्पम् ॥ 2.38.7 ॥&lt;br&gt;&#xA;रामेण यदि ते पापे किञ्चित्कृतमशोभनम्।&lt;br&gt;&#xA;अपकारः क इह ते वैदेह्या दर्शितोऽथ मे ॥ 2.38.8 ॥&lt;br&gt;&#xA;मृगीवोत्फुल्लनयना मृदुशीला तपस्विनी।&lt;br&gt;&#xA;अपकारं कमिह ते करोति जनकात्मजा ॥ 2.38.9 ॥&lt;br&gt;&#xA;ननु पर्याप्तमेतत्ते पापे रामविवासनम्।&lt;br&gt;&#xA;किमेभिः कृपणैर्भूयः पातकैरपि ते कृतैः ॥ 2.38.10 ॥&lt;br&gt;&#xA;प्रतिज्ञातं मया तावत्त्वयोक्तं देवि शृण्वता।&lt;br&gt;&#xA;रामं यदभिषेकाय त्वमिहागतमब्रवीः ॥ 2.38.11 ॥&lt;br&gt;&#xA;तत्त्वेतत् समतिक्रम्य निरयं गन्तुमिच्छसि।&lt;br&gt;&#xA;मैथिलीमपि या हि त्वमीक्षसे चीरवासिनीम् ॥ 2.38.12 ॥&lt;br&gt;&#xA;इतीव राजा विपलन् महात्मा शोकस्य नान्तं स ददर्श किञ्चित्।&lt;br&gt;&#xA;भृशातुरत्वाच्च पपात भूमौ तेनैव पुत्रव्यसने निमग्नः ॥ 2.38.13 ॥&lt;br&gt;&#xA;एवं ब्रुवन्तं पितरं रामः सम्प्रस्थितो वनम्।&lt;br&gt;&#xA;अवाक्छिरसमासीनमिदं वचनमब्रवीत् ॥ 2.38.14 ॥&lt;br&gt;&#xA;इयं धार्मिक कौसल्या मम माता यशस्विनी।&lt;br&gt;&#xA;वृद्धा चाक्षुद्रशीला च न च त्वां देव गर्हते ॥ 2.38.15 ॥&lt;br&gt;&#xA;मया विहीनां वरद प्रपन्नां शोकसागरम्।&lt;br&gt;&#xA;अदृष्टपूर्वव्यसनां भूयः सम्मन्तुमर्हसि ॥ 2.38.16 ॥&lt;br&gt;&#xA;पुत्रशोकं यथा नर्च्छेत्त्वया पूज्येन पूजिता।&lt;br&gt;&#xA;मां हि सञ्चिन्तयन्तीयमपि जीवेत्तपस्विनी ॥ 2.38.17 ॥&lt;br&gt;&#xA;इमां महेन्द्रोपम जातगर्धिनीं तथा विधातु जननीं ममार्हसि।&lt;br&gt;&#xA;यथा वनस्थे मयि शोककर्शिता न जीवितं न्यस्य यमक्षयं व्रजेत् ॥ 2.38.18 ॥&lt;/p&gt;</description>
    </item>
    <item>
      <title>०३९ वनप्रस्थानम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/039_vanaprasthAnam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/039_vanaprasthAnam/</guid>
      <description>&lt;p&gt;रामस्य तु वचः श्रुत्वा मुनिवेषधरं च तम्।&lt;br&gt;&#xA;समीक्ष्य सह भार्याभी राजा विगतचेतनः ॥ 2.39.1 ॥&lt;br&gt;&#xA;नैनं दुःखेन सन्तप्तः प्रत्यवैक्षत राघवम्।&lt;br&gt;&#xA;न चैनमभिसम्प्रेक्ष्य प्रत्यभाषत दुर्मनाः ॥ 2.39.2 ॥&lt;br&gt;&#xA;स मुहूर्तमिवासञ्ज्ञो दुःखितश्च महीपतिः।&lt;br&gt;&#xA;विललाप महाबाहू राममेवानुचिन्तयन् ॥ 2.39.3 ॥&lt;br&gt;&#xA;मन्ये खलु मया पूर्वं विवत्सा बहवः कृताः।&lt;br&gt;&#xA;प्राणिनो हिंसिता वापि तस्मादिदमुपस्थितम् ॥ 2.39.4 ॥&lt;br&gt;&#xA;न त्वेवानागते काले देहाच्च्यवति जीवितम्।&lt;br&gt;&#xA;कैकेय्या क्लिश्यमानस्य मृत्युर्मम न विद्यते ॥ 2.39.5 ॥&lt;br&gt;&#xA;योऽहं पावकसङ्काशं पश्यामि पुरतः स्थितम्।&lt;br&gt;&#xA;विहाय वसने सूक्ष्मे तापसाच्छादमात्मजम् ॥ 2.39.6 ॥&lt;br&gt;&#xA;एकस्याः खलु कैकेय्याः कृतेऽयं क्लिश्यते जनः।&lt;br&gt;&#xA;स्वार्थे प्रयतमानायाः संश्रित्य निकृतिं त्विमाम् ॥ 2.39.7 ॥&lt;br&gt;&#xA;एवमुक्त्वा तु वचनं बाष्पेण पिहितेन्द्रियः।&lt;br&gt;&#xA;रामेति सकृदेवोक्त्वा व्याहर्तुं न शशाक ह ॥ 2.39.8 ॥&lt;br&gt;&#xA;सञ्ज्ञां तु प्रतिलभ्यैव मुहूर्त्तात् स महीपतिः।&lt;br&gt;&#xA;नेत्राभ्यामश्रुपूर्णाभ्यां सुमन्त्रमिदमब्रवीत् ॥ 2.39.9 ॥&lt;br&gt;&#xA;औपवाह्यं रथं युक्त्वा त्वमायाहि हयोत्तमैः।&lt;br&gt;&#xA;प्रापयैनं महाभागमितो जनपदात्परम् ॥ 2.39.10 ॥&lt;br&gt;&#xA;एवं मन्ये गुणवतां गुणानां फलमुच्यते।&lt;br&gt;&#xA;पित्रा मात्रा च यत्साधुर्वीरो निर्वास्यते वनम् ॥ 2.39.11 ॥&lt;br&gt;&#xA;राज्ञो वचनमाज्ञाय सुमन्त्रः शीघ्रविक्रमः।&lt;br&gt;&#xA;योजयित्वाऽऽययौ तत्र रथमश्वैरलङ्कृतम् ॥ 2.39.12 ॥&lt;br&gt;&#xA;तं रथं राजपुत्राय सूतः कनकभूषितम्।&lt;br&gt;&#xA;आचचक्षेऽञ्जलिं कृत्वा युक्तं परमवाजिभिः ॥ 2.39.13 ॥&lt;br&gt;&#xA;राजा सत्वरमाहूय व्यापृतं वित्तसञ्चये।&lt;br&gt;&#xA;उवाच देशकालज्ञं निश्चितं सर्वतः शुचिम् ॥ 2.39.14 ॥&lt;br&gt;&#xA;वासांसि च महार्हाणि भूषणानि वराणि च।&lt;br&gt;&#xA;वर्षाण्येतानि सङ्ख्याय वैदेह्याः क्षिप्रमानय ॥ 2.39.15 ॥&lt;br&gt;&#xA;नरेन्द्रेणैवमुक्तस्तु गत्वा कोशगृहं ततः।&lt;br&gt;&#xA;प्रायच्छत् सर्वमाहृत्य सीतायै सममेव तत् ॥ 2.39.16 ॥&lt;br&gt;&#xA;सा सुजाता सुजातानि वैदेही प्रस्थिता वनम्।&lt;br&gt;&#xA;भूषयामास गात्राणि तैर्विचित्रैर्विभूषणैः ॥ 2.39.17 ॥&lt;br&gt;&#xA;व्यराजयत वैदेही वेश्म तत् सुविभूषिता।&lt;br&gt;&#xA;उद्यतोऽशुमतः काले खं प्रभेव विवस्वतः ॥ 2.39.18 ॥&lt;br&gt;&#xA;तां भुजाभ्यां परिष्वज्य श्वश्रूर्वचनमब्रवीत्।&lt;br&gt;&#xA;अनाचरन्तीं कृपणं मूर्ध्न्युपाघ्राय मैथिलीम् ॥ 2.39.19 ॥&lt;br&gt;&#xA;असत्यः सर्वलोकेऽस्मिन् सततं सत्कृताः प्रियैः।&lt;br&gt;&#xA;भर्त्तारं नानुमन्यन्ते विनिपातगतं स्त्रियः ॥ 2.39.20 ॥&lt;br&gt;&#xA;एष स्वभावो नारीणमनुभूय पुरा सुखम्।&lt;br&gt;&#xA;अल्पामप्या पदं प्राप्य दुष्यन्ति प्रजहत्यपि ॥ 2.39.21 ॥&lt;br&gt;&#xA;असत्यशीला विकृता दुर्ग्राह्यहृदयाः सदा।&lt;br&gt;&#xA;युवत्यः पापसङ्कल्पाः क्षणमात्राद्विरागिणः ॥ 2.39.22 ॥&lt;br&gt;&#xA;न कुलं न कृतं विद्यां न दत्तं नापि सङ्ग्रहम्।&lt;br&gt;&#xA;स्त्रीणां गृह्णाति हृदयमनित्यहृदया हि ताः ॥ 2.39.23 ॥&lt;br&gt;&#xA;साध्वीनां हि स्थितानां तु शीले सत्ये श्रुते शमे।&lt;br&gt;&#xA;स्त्रीणां पवित्रं परमं पतिरेको विशिष्यते ॥ 2.39.24 ॥&lt;br&gt;&#xA;स त्वया नावमन्तव्यः पुत्रः प्रव्राजितो मम।&lt;br&gt;&#xA;तव दैवतमस्त्वेष निर्द्धनः सधनोपि वा ॥ 2.39.25 ॥&lt;br&gt;&#xA;विज्ञाय वचनं सीता तस्या धर्मार्थसंहितम्।&lt;br&gt;&#xA;कृताञ्जलिरुवाचेदं श्वश्रूमभिमुखे स्थिताम् ॥ 2.39.26 ॥&lt;br&gt;&#xA;करिष्ये सर्वमेवाहमार्या यदनुशास्ति माम्।&lt;br&gt;&#xA;अभिज्ञास्मि यथा भर्तुवर्त्तितव्यं श्रुतं च मे ॥ 2.39.27 ॥&lt;br&gt;&#xA;न मामसज्जनेनार्या समानयितुमर्हति।&lt;br&gt;&#xA;धर्माद्विचलितुं नाहमलं चन्द्रादिव प्रभा ॥ 2.39.28 ॥&lt;br&gt;&#xA;नातन्त्री वाद्यते वीणा नाचक्रो वर्त्तते रथः।&lt;br&gt;&#xA;नापतिः सुखमेधेत या स्यादपि शतात्मजा ॥ 2.39.29 ॥&lt;br&gt;&#xA;मितं ददाति हि पिता मितं माता मितं सुतः।&lt;br&gt;&#xA;अमितस्य हि दातारं भर्तारं का न पूजयेत् ॥ 2.39.30 ॥&lt;br&gt;&#xA;साहमेवङ्गता श्रेष्ठाश्रुतधर्मपरावरा।&lt;br&gt;&#xA;आर्ये किमवमन्येऽहं स्त्रीणां भर्त्ता हि दैवतम् ॥ 2.39.31 ॥&lt;br&gt;&#xA;सीताया वचनं श्रुत्वा कौसल्या हृदयङ्गमम्।&lt;br&gt;&#xA;शुद्धसत्त्वा मुमोचाश्रु सहसा दुःखहर्षजम् ॥ 2.39.32 ॥&lt;br&gt;&#xA;तां प्राञ्जलिरभिक्रम्य मातृमध्येऽतिसत्कृताम्।&lt;br&gt;&#xA;रामः परमधर्मात्मा मातरं वाक्यमब्रवीत् ॥ 2.39.33 ॥&lt;br&gt;&#xA;अम्ब मा दुःखिता भूस्त्वं पश्य त्वं पितरं मम।&lt;br&gt;&#xA;क्षयो हि वनवासस्य क्षिप्रमेव भविष्यति ॥ 2.39.34 ॥&lt;br&gt;&#xA;सुप्तायास्ते गमिष्यन्ति नव वर्षाणि पञ्च च।&lt;br&gt;&#xA;सा समग्रमिह प्राप्तं मां द्रक्ष्यसि सुहृद्वृतम् ॥ 2.39.35 ॥&lt;br&gt;&#xA;एतावदभिनीतार्थमुक्त्वा स जननीं वचः।&lt;br&gt;&#xA;त्रयश्शतशतार्द्धाश्च ददर्शावेक्ष्य मातरः ॥ 2.39.36 ॥&lt;br&gt;&#xA;ताश्चापि स तथैवार्ता मातॄर्दशरथात्मजः।&lt;br&gt;&#xA;धर्मयुक्तमिदं वाक्यं निजगाद कृताञ्जलिः ॥ 2.39.37 ॥&lt;br&gt;&#xA;संवासात् परुषं किञ्चिदज्ञानाद्वापि यत्कृतम्।&lt;br&gt;&#xA;तन्मे समनुजानीत सर्वाश्चामन्त्रयामि वः ॥ 2.39.38 ॥&lt;br&gt;&#xA;वचनं राघवस्यैतद्धर्मयुक्तं समाहितम्।&lt;br&gt;&#xA;शुश्रुवुस्ताः स्त्रियः सर्वाः शोकोपहतचेतसः ॥ 2.39.39 ॥&lt;br&gt;&#xA;जज्ञेऽथ तासां सन्नादः क्रौञ्चीनामिव निस्वनः।&lt;br&gt;&#xA;मानवेन्द्रस्य भार्याणामेवं वदति राघवे ॥ 2.39.40 ॥&lt;br&gt;&#xA;मुरजपणमवेघघोषवद्दशरथवेश्म बभूव यत् पुरा।&lt;br&gt;&#xA;विलपितपरिदेवनाकुलं व्यसनगतं तदभूत् सुदुःखितम् ॥ 2.39.41 ॥&lt;/p&gt;</description>
    </item>
    <item>
      <title>०४० जनाक्रोशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/040_janAkroshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/040_janAkroshaH/</guid>
      <description>&lt;p&gt;अथ रामश्च सीता च लक्ष्मणश्च कृताञ्जलिः।&lt;br&gt;&#xA;उपसङ्गृह्य राजानं चक्रुर्दीनाः प्रदक्षिणम् ॥ 2.40.1 ॥&lt;br&gt;&#xA;तं चापि समनुज्ञाप्य धर्मज्ञः सीतया सह।&lt;br&gt;&#xA;राघवः शोकसम्मूढो जननीमभ्यवादयत् ॥ 2.40.2 ॥&lt;br&gt;&#xA;अन्वक्षं लक्ष्मणो भ्रातुः कौसल्यामभ्यवादयत्।&lt;br&gt;&#xA;अथ मातुः सुमित्राया जग्राह चरणौ पुनः ॥ 2.40.3 ॥&lt;br&gt;&#xA;तं वन्दमानं रुदती माता सौमित्रिमब्रवीत्।&lt;br&gt;&#xA;हितकामा महाबाहुं मूर्ध्न्युपाघ्राय लक्ष्मणम् ॥ 2.40.4 ॥&lt;br&gt;&#xA;सृष्टस्त्वं वनवासाय स्वनुरक्तः सुहृज्जने।&lt;br&gt;&#xA;रामे प्रमादं मा कार्षीः पुत्र भ्रातरि गच्छति ॥ 2.40.5 ॥&lt;br&gt;&#xA;व्यसनी वा समृद्धो वा गतिरेष तवानघ।&lt;br&gt;&#xA;एष लोके सतां धर्मो यज्ज्येष्ठवशगो भवेत् ॥ 2.40.6 ॥&lt;br&gt;&#xA;इदं हि वृत्तमुचितं कुलस्यास्य सनातनम्।&lt;br&gt;&#xA;दानं दीक्षा च यज्ञेषु तनुत्यागो मृधेषु च ॥ 2.40.7 ॥&lt;br&gt;&#xA;लक्ष्मणं त्वेवमुक्त्वा सा संसिद्धं प्रियराघवम्।&lt;br&gt;&#xA;सुमित्रा गच्छगच्छेति पुनःपुनरुवाच तम् ॥ 2.40.8 ॥&lt;br&gt;&#xA;*रामं दशरथं विद्धि मां विद्धि जनकात्मजाम्।&lt;br&gt;&#xA;अयोध्यामटवीं विद्धि गच्छ तात यथासुखम् ॥ 2.40.9 ॥&lt;br&gt;&#xA;ततः सुमन्त्रः काकुत्स्थं प्राञ्चलिर्वाक्यमब्रवीत्।&lt;br&gt;&#xA;विनीतो विनयज्ञश्च मातलिर्वासवं यथा ॥ 2.40.10 ॥&lt;br&gt;&#xA;रथमारोह भद्रं ते राजपुत्र महायशः।&lt;br&gt;&#xA;क्षिप्रं त्वां प्रापयिष्यामि यत्र मां राम वक्ष्यसि ॥ 2.40.11 ॥&lt;br&gt;&#xA;चतुर्दश हि वर्षाणि वस्तव्यानि वने त्वया।&lt;br&gt;&#xA;तान्युपक्रमितव्यानि यानि देव्याऽसि चोदितः ॥ 2.40.12 ॥&lt;br&gt;&#xA;तं रथं सूर्यसङ्काशं सीता हृष्टेन चेतसा।&lt;br&gt;&#xA;आरुरोह वरारोहा कृत्वालङ्कारमात्मनः ॥ 2.40.13 ॥&lt;br&gt;&#xA;*अथो ज्वलनसङ्काशं चामीकरविभूषितम्।&lt;br&gt;&#xA;तमारुरुहतुस्तूर्णं भ्रातरौ रामलक्ष्मणौ ॥ 2.40.14 ॥&lt;br&gt;&#xA;वनवासं हि सङ्ख्याय वासांस्याभरणानि च।&lt;br&gt;&#xA;भर्तारमनुगच्छन्त्यै सीतायै श्वशुरो ददौ ॥ 2.40.15 ॥&lt;br&gt;&#xA;तथैवायुधजालानि भ्रातृभ्यां कवचानि च।&lt;br&gt;&#xA;रथोपस्थे प्रतिन्यस्य सचर्म कठिनं च तत् ॥ 2.40.16 ॥&lt;br&gt;&#xA;सीतातृतीयानारूढान् दृष्ट्वा धृष्टमचोदयत्।&lt;br&gt;&#xA;सुमन्त्रः सम्मतानश्वान् वायुवेगसमान् जवे ॥ 2.40.17 ॥&lt;br&gt;&#xA;प्रतियाते महारण्यं चिररात्राय राघवे।&lt;br&gt;&#xA;बभूव नगरे मूर्च्छा बलमूर्च्छा जनस्य च ॥ 2.40.18 ॥&lt;br&gt;&#xA;तत्समाकुलसम्भ्रान्तं मत्तसङ्कुपितद्विपम्।&lt;br&gt;&#xA;हयशिञ्जितनिर्घाषं पुरमासीन्महास्वनम् ॥ 2.40.19 ॥&lt;br&gt;&#xA;ततः सबालवृद्धा सा पुरी परमपीडिता।&lt;br&gt;&#xA;राममेवाभिदुद्राव घर्मार्त्ता सलिलं यथा ॥ 2.40.20 ॥&lt;br&gt;&#xA;पार्श्वतः पृष्ठतश्चापि लम्बमानास्तदुन्मुखाः।&lt;br&gt;&#xA;बाष्पपूर्णमुखाः सर्वे तमूचुर्भृशनिस्वनाः ॥ 2.40.21 ॥&lt;br&gt;&#xA;संयच्छ वाजिनां रश्मीन् सूत याहि शनैः शनैः।&lt;br&gt;&#xA;मुखं द्रक्ष्याम रामस्य दुर्दर्शं नो भविष्यति ॥ 2.40.22 ॥&lt;br&gt;&#xA;आयसं हृदयं नूनं राममातुरसंशयम्।&lt;br&gt;&#xA;यद्देवगर्भप्रतिमे वनं यानि न भिद्यते ॥ 2.40.23 ॥&lt;br&gt;&#xA;कृतकृत्या हि वैदेही छायेवानुगता पतिम्।&lt;br&gt;&#xA;न जहाति रता धर्मे मेरुमर्कप्रभा यथा ॥ 2.40.24 ॥&lt;br&gt;&#xA;अहो लक्ष्मण सिद्धार्थः सततं प्रियवादिनम्।&lt;br&gt;&#xA;भ्रातरं देवसङ्काशं यस्त्वं परिचरिष्यसि ॥ 2.40.25 ॥&lt;br&gt;&#xA;महत्येषा हि ते सिद्धिरेष चाभ्युदयो महान्।&lt;br&gt;&#xA;एष स्वर्गस्य मार्गश्च यदेनमनुगच्छसि ॥ 2.40.26 ॥&lt;br&gt;&#xA;एवं वदन्तस्ते सोढुं न शेकुर्बाष्पमागतम्।&lt;br&gt;&#xA;नरास्तमनुगच्छन्तः प्रियमिक्ष्वाकुनन्दनम् ॥ 2.40.27 ॥&lt;br&gt;&#xA;अथ राजा वृतः स्त्रीभिर्दीनाभिर्दीनचेतनः।&lt;br&gt;&#xA;निर्ज्जगाम प्रियं पुत्रं द्रक्ष्यामीति ब्रुवन् गृहात् ॥ 2.40.28 ॥&lt;br&gt;&#xA;शुश्रुवे चाग्रतः स्त्रीणां रुदन्तीनां महास्वनः।&lt;br&gt;&#xA;यथा नादः करेणूनां बद्धे महति कुञ्जरे ॥ 2.40.29 ॥&lt;br&gt;&#xA;पिता हि राजा काकुत्स्थः श्रीमान् सन्नस्तदाभवत्।&lt;br&gt;&#xA;परिपूर्णः शशी काले ग्रहेणोपप्लुतो यथा ॥ 2.40.30 ॥&lt;br&gt;&#xA;स च श्रीमानचिन्त्यात्मा रामो दशरथात्मजः।&lt;br&gt;&#xA;सूतं सञ्चोदयामास त्वरितं वाह्यतामिति ॥ 2.40.31 ॥&lt;br&gt;&#xA;रामो याहीति सूतं तं तिष्ठेति स जनस्तदा।&lt;br&gt;&#xA;उभयं नाशकत् सूतं कर्तुमध्वनि चोदितः ॥ 2.40.32 ॥&lt;br&gt;&#xA;निर्गच्छति महाबाहौ रामे पौरजनाश्रुभिः।&lt;br&gt;&#xA;पतितैरभ्यवहितं प्रशशाम महीरजः ॥ 2.40.33 ॥&lt;br&gt;&#xA;रुदिताश्रुपरिद्यूनं हाहाकृतमचेतनम्।&lt;br&gt;&#xA;प्रयाणे राघवस्यासीत् पुरं परमपीडितम् ॥ 2.40.34 ॥&lt;br&gt;&#xA;सुस्राव नयनैः स्त्रीणामास्रमायाससम्भवम्।&lt;br&gt;&#xA;मीनसङ्क्षोभचलितैः सलिलं पङ्कजैरिव ॥ 2.40.35 ॥&lt;br&gt;&#xA;दृष्ट्वा तु नृपतिः श्रीमानेकचित्तगतं पुरम्।&lt;br&gt;&#xA;निपपातैव दुःखेन हतमूल इव द्रुमः ॥ 2.40.36 ॥&lt;br&gt;&#xA;ततो हलहलाशब्दो जज्ञे रामस्य पृष्ठतः।&lt;br&gt;&#xA;नराणां प्रेक्ष्य राजानं सीदन्तं भृशदुःखितम् ॥ 2.40.37 ॥&lt;br&gt;&#xA;हा रामेति जनाः केचिद्राममातेति चापरे।&lt;br&gt;&#xA;अन्तःपुरं समृद्धं च क्रोशन्तः पर्यदेवयन् ॥ 2.40.38 ॥&lt;br&gt;&#xA;अन्वीक्षमाणो रामस्तु विषण्णं भ्रान्तचेतसम्।&lt;br&gt;&#xA;राजानं मातरं चैव ददर्शानुगतौ पथि ॥ 2.40.39 ॥&lt;br&gt;&#xA;स बद्ध इव पाशेन किशोरो मातरं यथा।&lt;br&gt;&#xA;धर्मपाशेन सङ्क्षिप्तः प्रकाशं नाभ्युदैक्षत ॥ 2.40.40 ॥&lt;br&gt;&#xA;पदातिनौ च यानार्हावदुःखार्हौ सुखोचितौ।&lt;br&gt;&#xA;दृष्ट्वा सञ्चोदयामास शीघ्रं याहीति सारथिम् ॥ 2.40.41 ॥&lt;br&gt;&#xA;न हि तत् पुरुषव्याघ्रो दुःखजं दर्शनं पितुः।&lt;br&gt;&#xA;मातुश्च सहितुं शक्तस्तोत्रार्दित इव द्विपः ॥ 2.40.42 ॥&lt;br&gt;&#xA;प्रत्यगारमिवायान्ती वत्सला वत्सकारणात्।&lt;br&gt;&#xA;बद्धवत्सा यथा धेनू राममाताऽभ्यधावत ॥ 2.40.43 ॥&lt;br&gt;&#xA;तथा रुदन्तीं कौसल्यां रथं तमनुधावतीम्।&lt;br&gt;&#xA;क्रोशन्तीं रामरामेति हा सीते लक्ष्मणेति च ॥ 2.40.44 ॥&lt;br&gt;&#xA;रामलक्ष्मणसीतार्थं स्रवन्तीं वारि नेत्रजम्।&lt;br&gt;&#xA;असकृत् प्रैक्षत सतां नृत्यन्तीमिव मातरम् ॥ 2.40.45 ॥&lt;br&gt;&#xA;तिष्ठेति राजा चुक्रोश याहियाहीति राघवः।&lt;br&gt;&#xA;सुमन्त्रस्य बभूवात्मा चक्रयोरिव चान्तरा ॥ 2.40.46 ॥&lt;br&gt;&#xA;नाश्रौषमिति राजानमुपालब्धोपि वक्ष्यसि।&lt;br&gt;&#xA;चिरं दुःखस्य पापिष्ठमिति रामस्तमब्रवीत् ॥ 2.40.47 ॥&lt;br&gt;&#xA;रामस्य स वचः कुर्वन्ननुज्ञाप्य च तं जनम्।&lt;br&gt;&#xA;व्रजतोपि हयान् शीघ्रं चोदयामास सारथिः ॥ 2.40.48 ॥&lt;br&gt;&#xA;न्यवर्त्तत जनो राज्ञो रामं कृत्वा प्रदक्षिणम्।&lt;br&gt;&#xA;मनसाप्यश्रुवेगैश्च न न्यवर्त्तत मानुषम् ॥ 2.40.49 ॥&lt;br&gt;&#xA;यमिच्छेत् पुनरायान्तं नैनं दूरमनुव्रजेत्।&lt;br&gt;&#xA;इत्यमात्या महाराजमूचुर्दशरथं वचः ॥ 2.40.50 ॥&lt;br&gt;&#xA;तेषां वचः सर्वगुणोपपन्नं प्रस्विन्नगात्रः प्रविषण्णरूपः।&lt;br&gt;&#xA;निशम्य राजा कृपणः सभार्यो व्यवस्थितस्तं सुतमीक्षमाणः ॥ 2.40.51 ॥&lt;/p&gt;</description>
    </item>
    <item>
      <title>०४१ प्रजाशोकवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/041_prajAshokavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/041_prajAshokavarNanam/</guid>
      <description>&lt;p&gt;तस्मिंस्तु पुरुषव्याघ्रे विनिर्याते कृताञ्जलौ।&lt;br&gt;&#xA;आर्तशब्दोऽथ सञ्जज्ञे स्त्रीणामन्तःपुरे महान् ॥ 2.41.1 ॥&lt;br&gt;&#xA;अनाथस्य जनस्यास्य दुर्बलस्य तपस्विनः।&lt;br&gt;&#xA;यो गतिः शरणं चासीत् स नाथः क्वनु गच्छति ॥ 2.41.2 ॥&lt;br&gt;&#xA;न क्रुद्ध्यत्यभिशप्तोपि क्रोधनीयानि वर्जयन्।&lt;br&gt;&#xA;क्रुद्धान् प्रसादयन् सर्वान् समदुःखः क्वचिद्गतः ॥ 2.41.3 ॥&lt;br&gt;&#xA;कौसल्यायां महातेजा यथा मातरि वर्तते।&lt;br&gt;&#xA;तथा यो वर्त्ततेऽस्मासु महात्मा क्वनु गच्छति ॥ 2.41.4 ॥&lt;br&gt;&#xA;कैकेय्या क्लिश्यमानेन राज्ञा सञ्चोदितो वनम्।&lt;br&gt;&#xA;परित्राता जनस्यास्य जगतः क्वनु गच्छति ॥ 2.41.5 ॥&lt;br&gt;&#xA;अहो निश्चेतनो राजा जीवलोकस्य सम्प्रियम्।&lt;br&gt;&#xA;धर्म्यं सत्यव्रतं रामं वनवासे प्रवत्स्यति ॥ 2.41.6 ॥&lt;br&gt;&#xA;इति सर्वा महिष्यस्ता विवत्सा इव धेनवः।&lt;br&gt;&#xA;रुरुदुश्चैव दुःखार्त्ताः सस्वरं च विचुक्रुशुः ॥ 2.41.7 ॥&lt;br&gt;&#xA;स तमन्तःपुरे घोरमार्तशब्दं महीपतिः।&lt;br&gt;&#xA;पुत्रशोकाभिसन्तप्तः श्रुत्वा चासीत् सुदुःखितः ॥ 2.41.8 ॥&lt;br&gt;&#xA;नाग्निहोत्राण्यहूयन्त नापचन् गृहमेधिनः।&lt;br&gt;&#xA;अकुर्वन्नप्रजाः कार्यं सूर्यश्चान्तरधीयत ॥ 2.41.9 ॥&lt;br&gt;&#xA;व्यसृजन् कवलान्नागा गावो वत्सान्न पाययन्।&lt;br&gt;&#xA;पुत्रं प्रथमजं लब्ध्वा जननीनाभ्यनन्दत ॥ 2.41.10 ॥&lt;br&gt;&#xA;त्रिशङ्कुर्लोहिताङ्गश्च बृहस्पतिबुधावपि।&lt;br&gt;&#xA;दारुणाः सोममभ्येत्य ग्रहाः सर्वे व्यवस्थिताः ॥ 2.41.11 ॥&lt;br&gt;&#xA;नक्षत्राणि गतार्चीषि ग्रहाश्च गततेजसः।&lt;br&gt;&#xA;विशाखास्तु सधूमाश्च नभसि प्रचकाशिरे ॥ 2.41.12 ॥&lt;br&gt;&#xA;कालिकानिलवेगेन महोदधिरिवोत्थितः।&lt;br&gt;&#xA;रामे वनं प्रव्रजिते नगरं प्रचचाल तत् ॥ 2.41.13 ॥&lt;br&gt;&#xA;दिशः पर्याकुलाः सर्वास्तिमिरेणेव संवृताः।&lt;br&gt;&#xA;न ग्रहो नापि नक्षत्रं प्रचकाशे न किञ्चन ॥ 2.41.14 ॥&lt;br&gt;&#xA;अकस्मान्नागरः सर्वो जनो दैन्यमुपागमत्।&lt;br&gt;&#xA;आहारे वा विहारे वा न कश्चिदकरोन्मनः ॥ 2.41.15 ॥&lt;br&gt;&#xA;शोकपर्यायसन्तप्तः सततं दीर्घमुच्छ्वसन्।&lt;br&gt;&#xA;अयोध्यायां जनः सर्वः शुशोच जगतीपतिम् ॥ 2.41.16 ॥&lt;br&gt;&#xA;बाष्पपर्याकुलमुखो राजमार्गगतो जनः।&lt;br&gt;&#xA;न हृष्टो लक्ष्यते कश्चित्सर्वः शोकपरायणः ॥ 2.41.17 ॥&lt;br&gt;&#xA;न वाति पवनः शीतो न शशी सौम्यदर्शनः।&lt;br&gt;&#xA;न सूर्यस्तपते लोकं सर्वं पर्याकुलं जगत् ॥ 2.41.18 ॥&lt;br&gt;&#xA;अनर्थिनः सुताः स्त्रीणां भर्त्तारो भ्रातरस्तथा।&lt;br&gt;&#xA;सर्वे सर्वं परित्यज्य राममेवान्वचिन्तयन् ॥ 2.41.19 ॥&lt;br&gt;&#xA;ये तु रामस्य सुहृदः सर्वे ते मूढचेतसः।&lt;br&gt;&#xA;शोकभारेण चाक्रान्ताः शयनं न जहुस्तदा ॥ 2.41.20 ॥&lt;br&gt;&#xA;ततस्त्वयोध्या रहिता महात्मना पुरन्दरेणेव मही सपर्वता।&lt;br&gt;&#xA;चचाल घोरं भयशोकपीडिता सनागयोधाश्वगणा ननाद च ॥ 2.41.21 ॥&lt;/p&gt;</description>
    </item>
    <item>
      <title>०४२ दशरथविलापः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/042_dasharathavilApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/042_dasharathavilApaH/</guid>
      <description>&lt;p&gt;यावत्तु निर्यतस्तस्य रजोरूपमदृश्यत।&lt;br&gt;&#xA;नैवेक्ष्वाकुवरस्तावत्सञ्जहारात्मचक्षुषी ॥ 2.42.1 ॥&lt;br&gt;&#xA;यावद्राजा प्रियं पुत्रं पश्यत्यत्यन्तधार्मिकम्।&lt;br&gt;&#xA;तावद्व्यवर्द्धतेवास्य धरण्यां पुत्रदर्शने ॥ 2.42.2 ॥&lt;br&gt;&#xA;न पश्यति रजोप्यस्य यदा रामस्य भूमिपः।&lt;br&gt;&#xA;तदार्तश्च विषण्णश्च पपात धरणीतले ॥ 2.42.3 ॥&lt;br&gt;&#xA;तस्य दक्षिणमन्वागात् कौसल्या बाहुमङ्गना।&lt;br&gt;&#xA;वामं चास्यान्वगात् पार्श्वं कैकेयी भरतप्रिया ॥ 2.42.4 ॥&lt;br&gt;&#xA;तां नयेन च सम्पन्नो धर्मेण विनयेन च।&lt;br&gt;&#xA;उवाच राजा कैकेयीं समीक्ष्य व्यथितेन्द्रियः ॥ 2.42.5 ॥&lt;br&gt;&#xA;कैकेयि मा ममाङ्गानि स्प्राक्षीस्त्वं दुष्टचारिणी।&lt;br&gt;&#xA;न हि त्वां द्रष्टुमिच्छामि न भार्या न च बान्धवी ॥ 2.42.6 ॥&lt;br&gt;&#xA;ये च त्वामनुजीवन्ति नाहं तेषां न ते मम।&lt;br&gt;&#xA;केवलार्थपरां हि त्वां त्यक्तधर्मां त्यजाम्यहम् ॥ 2.42.7 ॥&lt;br&gt;&#xA;अगृह्णां यच्च ते पाणिमग्निं पर्यणयं च यत्।&lt;br&gt;&#xA;अनुजानामि तत्सर्वमस्मिंल्लोके परत्र च ॥ 2.42.8 ॥&lt;br&gt;&#xA;भरतश्चेत् प्रतीतः स्याद्राज्यं प्राप्येदमव्ययम्।&lt;br&gt;&#xA;यन्मे स दद्यात्प्रीत्यर्थं मां मा तद्दत्तमागमत् ॥ 2.42.9 ॥&lt;br&gt;&#xA;अथ रेणुसमुध्वस्तं तमुत्थाप्य नराधिपम्।&lt;br&gt;&#xA;न्यवर्त्तत तदा देवी कौसल्या शोककर्शिता ॥ 2.42.10 ॥&lt;br&gt;&#xA;हत्वेव ब्राह्मणं कामात् स्पृष्ट्वाग्निमिव पाणिना।&lt;br&gt;&#xA;अन्वतप्यत धर्मात्मा पुत्रं सञ्चिन्त्य तापसम् ॥ 2.42.11 ॥&lt;br&gt;&#xA;निवृत्त्यैव निवृत्त्यैव सीदतो रथवर्त्मसु।&lt;br&gt;&#xA;राज्ञो नातिबभौ रूपं ग्रस्तस्यांशुमतो यथा ॥ 2.42.12 ॥&lt;br&gt;&#xA;विललाप च दुःखार्त्तः प्रियं पुत्रमनुस्मरन्।&lt;br&gt;&#xA;नगरान्तमनुप्राप्तं बुद्ध्वा पुत्रमथाब्रवीत् ॥ 2.42.13 ॥&lt;br&gt;&#xA;वाहनानां च मुख्यानां वहतां त ममात्मजम्।&lt;br&gt;&#xA;पदानि पथि दृश्यन्ते स महात्मा न दृश्यते ॥ 2.42.14 ॥&lt;br&gt;&#xA;यः सुखेषूपधानेषु शेते चन्दनरूषितः।&lt;br&gt;&#xA;वीज्यमानो महार्हाभिः स्त्रीभिर्मम सुतोत्तमः ॥ 2.42.15 ॥&lt;br&gt;&#xA;स नूनं क्वचिदेवाद्य वृक्षमूलमुपाश्रितः।&lt;br&gt;&#xA;काष्ठं वा यदि वाश्मानमुपधाय शयिष्यते ॥ 2.42.16 ॥&lt;br&gt;&#xA;उत्थास्यति च मेदिन्याः कृपणः पांसुकुण्ठितः।&lt;br&gt;&#xA;विनिश्वसन् प्रस्रवणात् करेणूनामिवर्षभः ॥ 2.42.17 ॥&lt;br&gt;&#xA;द्रक्ष्यन्ति नूनं पुरुषा दीर्घबाहुं वनेचराः।&lt;br&gt;&#xA;राममुत्थाय गच्छन्तं लोकनाथमनाथवत् ॥ 2.42.18 ॥&lt;br&gt;&#xA;सा नूनं जनकस्येष्टा सुता सुखसदोचिता।&lt;br&gt;&#xA;कण्टकाक्रमणाक्रान्ता वनमद्य गमिष्यति ॥ 2.42.19 ॥&lt;br&gt;&#xA;अनभिज्ञा वनानां सा नूनं भयमुपैष्यति।&lt;br&gt;&#xA;श्वापदानर्दितं श्रुत्वा गम्भीरं रोमहर्षणम् ॥ 2.42.20 ॥&lt;br&gt;&#xA;सकामा भव कैकेयि विधवा राज्यमावस।&lt;br&gt;&#xA;न हि तं पुरुषव्याघ्रं विना जीवितुमुत्सहे ॥ 2.42.21 ॥&lt;br&gt;&#xA;इत्येवं विलपन् राजा जनौघेनाभिसंवृतः।&lt;br&gt;&#xA;अपस्नात इवारिष्टं प्रविवेश पुरोत्तमम् ॥ 2.42.22 ॥&lt;br&gt;&#xA;शून्यचत्वरवेश्मान्तां संवृतापणदेवताम्।&lt;br&gt;&#xA;क्लान्तदुर्बलदुःखार्त्तां नात्याकीर्णमहापथाम् ॥ 2.42.23 ॥&lt;br&gt;&#xA;तामवेक्ष्य पुरीं सर्वां राममेवानुचिन्तयन्।&lt;br&gt;&#xA;विलपन् प्राविशद्राजा गृहं सूर्य इवाम्बुदम् ॥ 2.42.24 ॥&lt;br&gt;&#xA;महाह्रदमिवाक्षोभ्यं सुपर्णेन हृतोरगम्।&lt;br&gt;&#xA;रामेण रहितं वेश्म वैदेह्या लक्ष्मणेन च ॥ 2.42.25 ॥&lt;br&gt;&#xA;अथ गद्गदशब्दस्तु विलपन् मनुजाधिपः।&lt;br&gt;&#xA;उवाच मृदु मन्दार्थं वचनं दीनमस्वरम् ॥ 2.42.26 ॥&lt;br&gt;&#xA;कौसल्याया गृहं शीघ्रं राममातुर्नयन्तु माम्।&lt;br&gt;&#xA;न ह्यन्यत्र ममाश्वासो हृदयस्य भविष्यति ॥ 2.42.27 ॥&lt;br&gt;&#xA;इति ब्रुवन्तं राजानमनयन् द्वारदर्शिनः।&lt;br&gt;&#xA;कौसल्याया गृहं तत्र न्यवेश्यत विनीतवत् ॥ 2.42.28 ॥&lt;br&gt;&#xA;ततस्तस्य प्रविष्टस्य कौसल्याया निवेशनम्।&lt;br&gt;&#xA;अधिरुह्यापि शयनं बभूव लुलितं मनः ॥ 2.42.29 ॥&lt;br&gt;&#xA;पुत्रद्वयविहीनं च स्नुषयापि विवर्जितम्।&lt;br&gt;&#xA;अपश्यद्भवनं राजा नष्टचन्द्रमिवाम्बरम् ॥ 2.42.30 ॥&lt;br&gt;&#xA;तच्च दृष्ट्वा महाराजो भुजमुद्यम्य वीर्यवान्।&lt;br&gt;&#xA;उच्चैः स्वरेण चुक्रोश हा राघव जहासि माम् ॥ 2.42.31 ॥&lt;br&gt;&#xA;सुखिता बत तं कालं जीविष्यन्ति नरोत्तमाः।&lt;br&gt;&#xA;परिष्वजन्तो ये रामं द्रक्ष्यन्ति पुनरागतम् ॥ 2.42.32 ॥&lt;br&gt;&#xA;अथ रात्र्यां प्रपन्नायां कालरात्र्यामिवात्मनः।&lt;br&gt;&#xA;अर्द्धरात्रे दशरथः कौसल्यामिदमब्रवीत् ॥ 2.42.33 ॥&lt;br&gt;&#xA;रामं मेऽनुगता दृष्टिरद्यापि न निवर्त्तते।&lt;br&gt;&#xA;न त्वा पश्यामि कौसल्ये साधु मा पाणिना स्पृश ॥ 2.42.34 ॥&lt;br&gt;&#xA;तं राममेवानुविचिन्तयन्तं समीक्ष्य देवी शयने नरेन्द्रम्।&lt;br&gt;&#xA;उपोपविश्याधिकमार्तरूपा विनिश्वसन्ती विललाप कृच्छ्रम् ॥ 2.42.35 ॥&lt;/p&gt;</description>
    </item>
    <item>
      <title>०४३ कौसल्याक्रोशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/043_kausalyAkroshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/043_kausalyAkroshaH/</guid>
      <description>&lt;p&gt;ततः समीक्ष्य शयने सन्नं शोकेन पार्थिवम्।&lt;br&gt;&#xA;कौसल्या पुत्रशोकार्त्ता तमुवाच महीपतिम् ॥ 2.43.1 ॥&lt;br&gt;&#xA;राघवे नरशार्दूले विषमुप्त्वा विजिह्मताम्।&lt;br&gt;&#xA;विचरिष्यति कैकेयी निर्मुक्तेव हि पन्नगी ॥ 2.43.2 ॥&lt;br&gt;&#xA;विवास्य रामं सुभगा लब्धकामा समाहिता।&lt;br&gt;&#xA;त्रासयिष्यति मां भूयो दुष्टाहिरिव वेश्मनि ॥ 2.43.3 ॥&lt;br&gt;&#xA;अथ स्म नगरे रामश्चरन् भैक्षं गृहे वसेत्।&lt;br&gt;&#xA;कामकारो वरं दातुमपि दासं ममात्मजम् ॥ 2.43.4 ॥&lt;br&gt;&#xA;पातयित्वा तु कैकेय्या रामं स्थानाद्यथेष्टतः।&lt;br&gt;&#xA;प्रदिष्टो रक्षसां भागः पर्वणीवाहिताग्निना ॥ 2.43.5 ॥&lt;br&gt;&#xA;गजराजगतिर्वीरो महाबाहुर्धनुर्धरः।&lt;br&gt;&#xA;वनमाविशते नूनं सभार्यः सहलक्ष्मणः ॥ 2.43.6 ॥&lt;br&gt;&#xA;वने त्वदृष्टदुःखानां कैकेय्यानुमते त्वया।&lt;br&gt;&#xA;त्यक्तानां वनवासाय कान्ववस्था भविष्यति ॥ 2.43.7 ॥&lt;br&gt;&#xA;ते रत्नहीनास्तरुणाः फलकाले विवासिताः।&lt;br&gt;&#xA;कथं वत्स्यन्ति कृपणः फलमूलैः कृताशनाः ॥ 2.43.8 ॥&lt;br&gt;&#xA;अपीदानीं स कालः स्यान्मम शोकक्षयः शिवः।&lt;br&gt;&#xA;सभार्य्यं यत्सह भ्रात्रा पश्येयमिह राघवम् ॥ 2.43.9 ॥&lt;br&gt;&#xA;सुप्त्वेवोपस्थितौ वीरौ कदायोध्यां गमिष्यतः।&lt;br&gt;&#xA;यशस्विनी हृष्टजना सूच्छ्रितध्वजमालिनी ॥ 2.43.10 ॥&lt;br&gt;&#xA;कदा प्रेक्ष्य नरव्याघ्रावरण्यात् पुनरागतौ।&lt;br&gt;&#xA;नन्दिष्यति पुरी हृष्टा समुद्र इव पर्वणि ॥ 2.43.11 ॥&lt;br&gt;&#xA;कदायोध्यां महाबाहुः पुरीं वीरः प्रवेक्ष्यति।&lt;br&gt;&#xA;पुरस्कृत्य रथे सीतां वृषभो गोवधूमिव ॥ 2.43.12 ॥&lt;br&gt;&#xA;कदा प्राणिसहस्राणि राजमार्गे ममात्मजौ।&lt;br&gt;&#xA;लाजैरवकिरिष्यन्ति प्रविशन्तावरिन्दमौ ॥ 2.43.13 ॥&lt;br&gt;&#xA;प्रविशन्तौ कदायोध्यां द्रक्ष्यामि शुभकुण्डलौ।&lt;br&gt;&#xA;उदग्रायुधनिस्त्रिंशौ सशृङ्गाविव पर्वतौ ॥ 2.43.14 ॥&lt;br&gt;&#xA;कदा सुमनसः कन्या द्विजातीनां फलानि च।&lt;br&gt;&#xA;प्रदिशन्त्यः पुरीं हृष्टाः करिष्यन्ति प्रदक्षिणम् ॥ 2.43.15 ॥&lt;br&gt;&#xA;कदा परिणतो बुद्ध्या वयसा चामरप्रभः।&lt;br&gt;&#xA;अभ्युपैष्यति धर्मज्ञस्त्रिवर्ष इव लालयन् ॥ 2.43.16 ॥&lt;br&gt;&#xA;निस्संशयं मया मन्ये पुरा वीर कदर्यया।&lt;br&gt;&#xA;पातुकामेषु वत्सेषु मातॄणां शासिताः स्तनाः ॥ 2.43.17 ॥&lt;br&gt;&#xA;साहं गौरिव सिंहेन विवत्सा वत्सला कृता।&lt;br&gt;&#xA;कैकेय्या पुरुषव्याघ्र बलावत्सेव गौर्बलात् ॥ 2.43.18 ॥&lt;br&gt;&#xA;न हि तावद्गुणैर्जुष्टं सर्वशास्त्रविशारदम्।&lt;br&gt;&#xA;एकपुत्रा विना पुत्रमहं जीवितुमुत्सहे ॥ 2.43.19 ॥&lt;br&gt;&#xA;न हि मे जीविते किञ्चित् सामर्थ्यमिह कल्प्यते।&lt;br&gt;&#xA;अपश्यन्त्याः प्रियः पुत्रं महाबाहुं महाबलम् ॥ 2.43.20 ॥&lt;br&gt;&#xA;अयं हि मां दीपयते समुत्थितस्तनूजशोकप्रभवो हुताशनः।&lt;br&gt;&#xA;महीमिमां रश्मिभिरुद्धतप्रभो यथा निदाघे भगवान् दिवाकरः ॥ 2.43.21 ॥&lt;/p&gt;</description>
    </item>
    <item>
      <title>०४४ कौसल्यासान्त्वनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/044_kausalyAsAntvanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/2_ayodhyAkANDam/03-nirgamaH/044_kausalyAsAntvanam/</guid>
      <description>&lt;p&gt;विलपन्तीं तथा तां तु कौसल्यां प्रमदोत्तमाम्।&lt;br&gt;&#xA;इदं धर्म्ये स्थिता धर्म्यं सुमित्रा वाक्यमब्रवीत् ॥ 2.44.1 ॥&lt;br&gt;&#xA;तवार्ये सद्गुणैर्युक्तः स पुत्रः पुरुषोत्तमः।&lt;br&gt;&#xA;किं ते विलपितेनैवं कृपणं रुदितेन वा ॥ 2.44.2 ॥&lt;br&gt;&#xA;यस्तवार्ये गतः पुत्रस्त्यक्त्वा राज्यं महाबलः।&lt;br&gt;&#xA;साधु कुर्वन् महात्मानं पितरं सत्यवादिनम् ॥ 2.44.3 ॥&lt;br&gt;&#xA;शिष्टैराचरिते सम्यक्छश्वत् प्रेत्यफलोदये।&lt;br&gt;&#xA;रामो धर्मे स्थितः श्रेष्ठो न स शोच्यः कदाचन ॥ 2.44.4 ॥&lt;br&gt;&#xA;वर्त्तते चोत्तमां वृत्तिं लक्ष्मणोऽस्मिन् सदाऽनघः।&lt;br&gt;&#xA;दयावान् सर्वभूतेषु लाभस्तस्य महात्मनः ॥ 2.44.5 ॥&lt;br&gt;&#xA;अरण्यवासेव यद्दुःखं जानती वै सुखोचिता।&lt;br&gt;&#xA;अनुगच्छति वैदेही धर्मात्मानं तवात्मजम् ॥ 2.44.6 ॥&lt;br&gt;&#xA;कीर्त्तिभूतां पताकां यो लोके भ्रमयति प्रभुः।&lt;br&gt;&#xA;धर्मसत्यव्रतधनः किं न प्राप्तस्तवात्मजः ॥ 2.44.7 ॥&lt;br&gt;&#xA;व्यक्तं रामस्य विज्ञाय शौचं माहात्म्यमुत्तमम्।&lt;br&gt;&#xA;न गात्रमंशुभिः सूर्यः सन्तापयियुमर्हति ॥ 2.44.8 ॥&lt;br&gt;&#xA;शिवः सर्वेषु कालेषु काननेभ्यो विनिस्सृतः।&lt;br&gt;&#xA;राघवं युक्तशीतोष्णः सेविष्यति सुखोऽनिलः ॥ 2.44.9 ॥&lt;br&gt;&#xA;शयानमनघं रात्रौ पितेवाभिपरिष्वजन्।&lt;br&gt;&#xA;रश्मिभिः संस्पृशन् शीतैश्चन्द्रमा ह्लादयिष्यति ॥ 2.44.10 ॥&lt;br&gt;&#xA;ददौ चास्त्राणि दिव्यानि यस्मै ब्रह्मा महौजसे।&lt;br&gt;&#xA;दानवेन्द्रं हतं दृष्ट्वा तिमिध्वजसुतं रणे ॥ 2.44.11 ॥&lt;br&gt;&#xA;स शूरः पुरुषव्याघ्रः स्वबाहुबलमाश्रितः।&lt;br&gt;&#xA;असन्त्रस्तोप्यरण्यस्थो वेश्मनीव निवत्स्यति ॥ 2.44.12 ॥&lt;br&gt;&#xA;यस्येषुपथमासाद्य विनाशं यान्ति शत्रवः।&lt;br&gt;&#xA;कथं न पृथिवी तस्य शासने स्थातुमर्हति ॥ 2.44.13 ॥&lt;br&gt;&#xA;या श्रीः शौर्यं च रामस्य या च कल्याणसत्त्वता।&lt;br&gt;&#xA;निवृत्तारण्यवासः स क्षिप्रं राज्यमवाप्स्यति ॥ 2.44.14 ॥&lt;br&gt;&#xA;सूर्यस्यापि भवेत् सूर्यो ह्यग्नेरग्निः प्रभोः प्रभुः।&lt;br&gt;&#xA;श्रियः श्रीश्च भवेद्ग्र्या कीर्तिः कीर्त्याः क्षमाक्षमा ॥ 2.44.15 ॥&lt;br&gt;&#xA;दैवतं दैवतानां च भूतानां भूतसत्तमः।&lt;br&gt;&#xA;तस्य के ह्यगुणा देवि राष्ट्रे वाप्यथवा पुरे ॥ 2.44.16 ॥&lt;br&gt;&#xA;पृथिव्या सह वैदेह्या श्रिया च पुरुषर्षभः।&lt;br&gt;&#xA;क्षिप्रं तिसृभिरेताभिः स ह रामोऽभिषेक्ष्यते ॥ 2.44.17 ॥&lt;br&gt;&#xA;दुःखजं विसृजत्यास्रं निष्क्रामन्तमुदीक्ष्य यम्।&lt;br&gt;&#xA;अयोध्यायां जनाः सर्वे शोकवेगसमाहताः ॥ 2.44.18 ॥&lt;br&gt;&#xA;कुशचीरधरं देवं गच्छन्तमपराजितम्।&lt;br&gt;&#xA;सीतेवानुगता लक्ष्मीः तस्य किन्नाम दुर्ल्लभम् ॥ 2.44.19 ॥&lt;br&gt;&#xA;धनुर्ग्रहवरो यस्य बाणखड्गास्त्रभृत्स्वयम्।&lt;br&gt;&#xA;लक्ष्मणो व्रजति ह्यग्रे तस्य किन्नाम दुर्ल्लभम् ॥ 2.44.20 ॥&lt;br&gt;&#xA;निवृत्तवनवासं तं द्रष्टासि पुनरागतम्।&lt;br&gt;&#xA;जहि शोकं च मोहं च देवि सत्यं ब्रवीमिते ॥ 2.44.21 ॥&lt;br&gt;&#xA;शिरसा चरणावेतौ वन्दमानमनिन्दिते।&lt;br&gt;&#xA;पुनर्द्रक्ष्यसि कल्याणि पुत्रं चन्द्रमिवोदितम् ॥ 2.44.22 ॥&lt;br&gt;&#xA;पुनः प्रविष्टं दृष्ट्वा तमभिषिक्तं महाश्रियम्।&lt;br&gt;&#xA;समुत्स्रक्ष्यसि नेत्राभ्यां क्षिप्रमानन्दजं पयः ॥ 2.44.23 ॥&lt;br&gt;&#xA;क्षिप्रं द्रक्ष्यसि पुत्रं तं ससीतं सहलक्ष्मणम्।&lt;br&gt;&#xA;मा शोक इति।हे देवि ! रामे अशिवम् अशुभम् न दृश्यते।अतः शोकः प्रलापादिः दुःखं मनोव्यथा वा मा न कार्यमित्यर्थः** ॥ 2.44.24 ॥&lt;br&gt;&#xA;त्वयाऽशेषो जनश्चैव समाश्वास्यो यदाऽनघे।&lt;br&gt;&#xA;किमिदानीमिमं देवि करोषि हृदि विक्लवम् ॥ 2.44.25 ॥&lt;br&gt;&#xA;नार्हा त्वं शोचितुं देवि यस्यास्ते राघवः सुतः।&lt;br&gt;&#xA;न हि रामात्परो लोके विद्यते सत्पथे स्थितः ॥ 2.44.26 ॥&lt;br&gt;&#xA;अभिवादयमानं तं दृष्ट्वा ससुहृदं सुतम्।&lt;br&gt;&#xA;मुदाश्रु मोक्ष्यसे क्षिप्रं मेघलेखेव वार्षिकी ॥ 2.44.27 ॥&lt;br&gt;&#xA;पुनस्ते वरदः क्षिप्रमयोध्यां पुनरागतः।&lt;br&gt;&#xA;पाणिभ्यां मृदुपीनाभ्यां चरणौ पीडयिष्यति ॥ 2.44.28 ॥&lt;br&gt;&#xA;अभिवाद्यनमस्यन्तं शूरं ससुहृदं सुतम्।&lt;br&gt;&#xA;मुदास्रैः प्रोक्ष्यसि पुनर्मेघराजिरिवाचलम् ॥ 2.44.29 ॥&lt;br&gt;&#xA;आश्वासयन्ती विविधैश्च वाक्यैर्वाक्योपचारे कुशलाऽनवद्या।&lt;br&gt;&#xA;रामस्य तां मातरमेवमुक्त्वा देवी सुमित्रा विरराम रामा ॥ 2.44.30 ॥&lt;br&gt;&#xA;निशम्य तल्लक्ष्मणमातृवाक्यं रामस्य मातुर्नरदेवपत्न्याः।&lt;br&gt;&#xA;सद्यः शरीरे विननाश शोकः शरद्गतो मेघ इवाल्पतोयः ॥ 2.44.31 ॥&lt;/p&gt;</description>
    </item>
  </channel>
</rss>
