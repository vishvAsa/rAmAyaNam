<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०५-दूत-स्पश-प्रेषणम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/</link>
    <description>Recent content in &#43;०५-दूत-स्पश-प्रेषणम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/index.xml" rel="self" type="application/rss+xml" />
    <item>
      <title>०३६ रावणेन माल्यवान्निन्दा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/036_rAvaNena_mAlyavAnnindA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/036_rAvaNena_mAlyavAnnindA/</guid>
      <description>&lt;p&gt;तत्तु माल्यवतो वाक्यं हितमुक्तं दशाननः।&lt;br&gt;&#xA;न मर्षयति दुष्टात्मा कालस्य वशमागतः ॥ 6.36.1 ॥&lt;br&gt;&#xA;स बद्ध्वा भ्रुकुटिं वक्त्रे क्रोधस्य वशमागतः।&lt;br&gt;&#xA;अमर्षात् परिवृत्ताक्षो माल्यवन्तमथाब्रवीत् ॥ 6.36.2 ॥&lt;br&gt;&#xA;हितबुद्ध्या यदहितं वचः परुषमुच्यते।&lt;br&gt;&#xA;परपक्षं प्रविश्यैव नैतच्छ्रोत्रं गतं मम ॥ 6.36.3 ॥&lt;br&gt;&#xA;मानुषं कृपणं राममेकं शाखामृगाश्रयम्।&lt;br&gt;&#xA;समर्थं मन्यसे केन त्यक्तं पित्रा वनालयम् ॥ 6.36.4 ॥&lt;br&gt;&#xA;रक्षसामीश्वरं मां च देवतानां भयङ्करम्।&lt;br&gt;&#xA;हीनं मां मन्यसे केन ह्यहीनं सर्वविक्रमैः ॥ 6.36.5 ॥&lt;br&gt;&#xA;वीरद्वेषेण वा शङ्के पक्षपातेन वा रिपोः।&lt;br&gt;&#xA;त्वयाऽहं परुषाण्युक्तः परप्रोत्साहनेन वा ॥ 6.36.6 ॥&lt;br&gt;&#xA;प्रभवन्तं पदस्थं हि परुषं कोऽभिधास्यति।&lt;br&gt;&#xA;पण्डितः शास्त्रतत्त्वज्ञो विना प्रोत्साहनाद्रिपोः ॥ 6.36.7 ॥&lt;br&gt;&#xA;आनीय च वनात् सीतां पद्महीनामिव श्रियम्।&lt;br&gt;&#xA;किमर्थं प्रतिदास्यामि राघवस्य भयादहम् ॥ 6.36.8 ॥&lt;br&gt;&#xA;वृतं वानरकोटीभिः ससुग्रीवं सलक्ष्मणम्।&lt;br&gt;&#xA;पश्य कैश्चिदहोभिस्त्वं राघवं निहतं मया ॥ 6.36.9 ॥&lt;br&gt;&#xA;द्वन्द्वे यस्य न तिष्ठन्ति दैवतान्यपि संयुगे।&lt;br&gt;&#xA;स कस्माद्रावणो युद्धे भयमाहारयिष्यति ॥ 6.36.10 ॥&lt;br&gt;&#xA;द्विधा भज्येयमप्येवं न नमेयं तु कस्यचित्।&lt;br&gt;&#xA;एष मे सहजो दोषः स्वभावो दुरतिक्रमः ॥ 6.36.11 ॥&lt;br&gt;&#xA;यदि तावत् समुद्रे तु सेतुर्बद्धो यदृच्छया।&lt;br&gt;&#xA;रामेण विस्मयः कोत्र येन ते भयमागतम् ॥ 6.36.12 ॥&lt;br&gt;&#xA;स तु तीर्त्वार्णवं रामः सह वानरसेनया।&lt;br&gt;&#xA;प्रतिजानामि ते सत्यं न जीवन् प्रतियास्यति ॥ 6.36.13 ॥&lt;br&gt;&#xA;एवं ब्रुवाणं संरब्धं रुष्टं विज्ञाय रावणम्।&lt;br&gt;&#xA;व्रीडितो माल्यवान् वाक्यं नोत्तरं प्रत्यपद्यत ॥ 6.36.14 ॥&lt;br&gt;&#xA;जयाशिषा च राजानं वर्धयित्वा यथोचितम्।&lt;br&gt;&#xA;माल्यवानभ्यनुज्ञातो जगाम स्वं निवेशनम् ॥ 6.36.15 ॥&lt;br&gt;&#xA;रावणस्तु सहामात्यो मन्त्रयित्वा विमृश्य च।&lt;br&gt;&#xA;लङ्कायामतुलां गुप्तिं कारयामास राक्षसः ॥ 6.36.16 ॥&lt;br&gt;&#xA;स व्यादिदेश पूर्वस्यां प्रहस्तं द्वारि राक्षसम्।&lt;br&gt;&#xA;दक्षिणस्यां महावीर्यौ महापार्श्वमहोदरौ ॥ 6.36.17 ॥&lt;br&gt;&#xA;पश्चिमायामथो द्वारि पुत्रमिन्द्रजितं तथा।&lt;br&gt;&#xA;व्यादिदोश महामायं बहुभी राक्षसैर्वृतम् ॥ 6.36.18 ॥&lt;br&gt;&#xA;उत्तरस्यां पुरद्वारि व्यादिश्य शुकसारणौ।&lt;br&gt;&#xA;स्वयं चात्र भविष्यामि मन्त्रिणस्तानुवाच ह ॥ 6.36.19 ॥&lt;br&gt;&#xA;राक्षसं तु विरूपाक्षं महावीर्यपराक्रमम्।&lt;br&gt;&#xA;मध्यमेऽस्थापयद् गुल्मे बहुभिः सह राक्षसैः ॥ 6.36.20 ॥&lt;br&gt;&#xA;एवं विधानं लङ्कायाः कृत्वा राक्षसपुङ्गवः।&lt;br&gt;&#xA;कृतकृत्यमिवात्मानं मन्यते कालचोदितः ॥ 6.36.21 ॥&lt;br&gt;&#xA;विसर्जयामास ततः स मन्त्रिणो विधानमाज्ञाप्य पुरस्य पुष्कलम्।&lt;br&gt;&#xA;जयाशिषा मन्त्रिगणेन पूजितो विवेश चान्तःपुरमृद्धिमन्महत् ॥ 6.36.22 ॥&lt;/p&gt;</description>
    </item>
    <item>
      <title>०३७ विभीषणेन गुप्तचरप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/037_vibhIShaNena_guptacharapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/037_vibhIShaNena_guptacharapreShaNam/</guid>
      <description>&lt;p&gt;नरवानरराजौ तौ स च वायुसुतः कपिः।&lt;br&gt;&#xA;जाम्बवानृक्षराजश्च राक्षसश्च विभीषणः ॥ 6.37.1 ॥&lt;br&gt;&#xA;अङ्गदो वालिपुत्रश्च सौमित्रिः शलभः कपिः।&lt;br&gt;&#xA;सुषेणः सहदायादो मैन्दो द्विविद एव च ॥ 6.37.2 ॥&lt;br&gt;&#xA;गजो गवाक्षः कुमुदो नलोऽथ पनसस्तथा।&lt;br&gt;&#xA;अमित्रविषयं प्राप्ताः समवेताः समर्थयन् ॥ 6.37.3 ॥&lt;br&gt;&#xA;इयं सा लक्ष्यते लङ्का पुरी रावणपालिता।&lt;br&gt;&#xA;सासुरोरगगन्धर्वैरमरैरपि दुर्जया ॥ 6.37.4 ॥&lt;br&gt;&#xA;कार्यसिद्धिं पुरस्कृत्य मन्त्रयध्वं विनिर्णये।&lt;br&gt;&#xA;नित्यं सन्निहितो ह्यत्र रावणो राक्षसाधिपः ॥ 6.37.5 ॥&lt;br&gt;&#xA;तथा तेषु ब्रुवाणेषु रावणावरजोऽब्रवीत्।&lt;br&gt;&#xA;वाक्यमग्राम्यपदवत् पुष्कलार्थं विभीषणः ॥ 6.37.6 ॥&lt;br&gt;&#xA;अनलः शरभश्चैव सम्पातिः प्रघसस्तथा।&lt;br&gt;&#xA;गत्वा लङ्कां ममामात्याः पुरीं पुनरिहगताः ॥ 6.37.7 ॥&lt;br&gt;&#xA;भृत्वा शकुनयः सर्वे प्रविष्टाश्च रिपोर्बलम्।&lt;br&gt;&#xA;विधानं विहितं यच्च तद्दृष्ट्वा समुपस्थिताः ॥ 6.37.8 ॥&lt;br&gt;&#xA;संविधानं यदाहुस्ते रावणस्य दुरात्मनः।&lt;br&gt;&#xA;राम तद्ब्रुवतः सर्वं यथातत्त्वेन मे शृणु ॥ 6.37.9 ॥&lt;br&gt;&#xA;पूर्वं प्रहस्तः सबलो द्वारमासाद्य तिष्ठति।&lt;br&gt;&#xA;दक्षिणं च महावीर्यौ महापार्श्वमहोदरौ ॥ 6.37.10 ॥&lt;br&gt;&#xA;पट्टिशासिधनुष्मद्भिः शूलमुद्गरपाणिभिः।&lt;br&gt;&#xA;नानाप्रहरणैः शूरैरावृतो रावणात्मजः ॥ 6.37.11 ॥&lt;br&gt;&#xA;राक्षसानां सहस्रैस्तु बहुभिः शस्त्रपाणिभिः।&lt;br&gt;&#xA;युक्तः परमसंविग्नो राक्षसैर्बहुभिर्वृतः ॥ 6.37.12 ॥&lt;br&gt;&#xA;उत्तरं नगरद्वारं रावणः स्वयमास्थितः ॥ 6.37.13 ॥&lt;br&gt;&#xA;विरूपाक्षस्तु महता शूलखड्गधनुष्मता।&lt;br&gt;&#xA;बलेन राक्षसैः सार्धं मध्यमं गुल्ममास्थितः ॥ 6.37.14 ॥&lt;br&gt;&#xA;एतानेवंविधान् गुल्मान् लङ्कायां समुदीक्ष्य ते।&lt;br&gt;&#xA;मामकाः सचिवाः सर्वे पुनः शीघ्रमिहागताः ॥ 6.37.15 ॥&lt;br&gt;&#xA;गजानां च सहस्रं च रथानामयुतं पुरे।&lt;br&gt;&#xA;हयानामयुते द्वे च साग्रकोटिश्च रक्षसाम् ॥ 6.37.16 ॥&lt;br&gt;&#xA;विक्रान्ता बलवन्तश्च संयुगेष्वाततायिनः।&lt;br&gt;&#xA;इष्टा राक्षसराजस्य नित्यमेते निशाचराः ॥ 6.37.17 ॥&lt;br&gt;&#xA;एकैकस्यात्र युद्धार्थे राक्षसस्य विशाम्पते।&lt;br&gt;&#xA;परिवारः सहस्राणां सहस्रमुपतिष्ठते ॥ 6.37.18 ॥&lt;br&gt;&#xA;एवमुक्त्वा महाबाहू राक्षसांस्तानदर्शयत्।&lt;br&gt;&#xA;लङ्कायां सचिवैः सर्वां रामाय प्रत्यवेदयत् ॥ 6.37.19 ॥&lt;br&gt;&#xA;रामं कमलपत्राक्षमिदमुत्तरमब्रवीत्।&lt;br&gt;&#xA;रावणावरजः श्रीमान् रामप्रियचिकीर्षया ॥ 6.37.20 ॥&lt;br&gt;&#xA;कुबेरं तु यदा राम रावणः प्रत्ययुद्ध्यत्।&lt;br&gt;&#xA;षष्टिः शतसहस्राणि तदा निर्यान्ति राक्षसाः ॥ 6.37.21 ॥&lt;br&gt;&#xA;पराक्रमेण वीर्येण तेजसा सत्त्वगौरवात्।&lt;br&gt;&#xA;सदृशा येऽत्र दर्पेण रावणस्य दुरात्मनः ॥ 6.37.22 ॥&lt;br&gt;&#xA;अत्र मन्युर्न कर्तव्यो रोषये त्वां न भीषये।&lt;br&gt;&#xA;समर्थो ह्यसि वीर्येण सुराणामपि निग्रहे ॥ 6.37.23 ॥&lt;br&gt;&#xA;तद्भवांश्चतुरङ्गेण बलेन महता वृतः।&lt;br&gt;&#xA;व्यूह्येदं वानरानीकं निर्मथिष्यसि रावणम् ॥ 6.37.24 ॥&lt;br&gt;&#xA;रावणावरजे वाक्यमेवं ब्रुवति राघवः।&lt;br&gt;&#xA;शत्रूणां प्रतिघातार्थमिदं वचनमब्रवीत् ॥ 6.37.25 ॥&lt;br&gt;&#xA;पूर्वद्वारे तु लङ्काया नीलो वानरपुङ्गवः।&lt;br&gt;&#xA;प्रहस्तप्रतियोद्धा स्याद्वानरैर्बहुभिर्वृतः ॥ 6.37.26 ॥&lt;br&gt;&#xA;अङ्गदो वालिपुत्रस्तु बलेन महता वृतः।&lt;br&gt;&#xA;दक्षिणे बाधतां द्वारे महापार्श्वमहोदरौ ॥ 6.37.27 ॥&lt;br&gt;&#xA;हनुमान् पश्चिमद्वारं निपीड्य पवनात्मजः।&lt;br&gt;&#xA;प्रविशत्वप्रमेयात्मा बहुभिः कपिभिर्वृतः ॥ 6.37.28 ॥&lt;br&gt;&#xA;दैत्यदानवसङ्घानामृषीणां च महात्मनाम्।&lt;br&gt;&#xA;विप्रकारप्रियः क्षुद्रो वरदानबलान्वितः ॥ 6.37.29 ॥&lt;br&gt;&#xA;परिक्रामति यः सर्वान् लोकान् सन्तापयन् प्रजाः।&lt;br&gt;&#xA;तस्याहं राक्षसेन्द्रस्य स्वयमेव वधे धृतः ॥ 6.37.30 ॥&lt;br&gt;&#xA;उत्तरं नगरद्वारमहं सौमित्रिणा सह।&lt;br&gt;&#xA;निपीड्याभिप्रवेक्ष्यामि सबलो यत्र रावणः ॥ 6.37.31 ॥&lt;br&gt;&#xA;वानरेन्द्रश्च बलवानृक्षराजश्च वीर्यवान्।&lt;br&gt;&#xA;राक्षसेन्द्रानुजश्चैव गुल्मो भवतु मध्यमः ॥ 6.37.32 ॥&lt;br&gt;&#xA;न चैव मानुषं रूपं कार्यं हरिभिराहवे।&lt;br&gt;&#xA;एषा भवतु सञ्ज्ञा नो युद्धेऽस्मिन् वानरे बले ॥ 6.37.33 ॥&lt;br&gt;&#xA;वानरा एव नश्चिह्नं स्वजनेऽस्मिन् भविष्यति ॥ 6.37.34 ॥&lt;br&gt;&#xA;अहमेष सह भ्रात्रा लक्ष्मणेन महौजसा।&lt;br&gt;&#xA;आत्मना पञ्चमश्चायं सखा मम विभीषणः ॥ 6.37.35 ॥&lt;br&gt;&#xA;सुवेलारोहणे बुद्धिश्चकार मतिमान् मतिम्।&lt;br&gt;&#xA;रमणीयतरं दृष्ट्वा सुवेलस्य गिरेस्तटम् ॥ 6.37.36 ॥&lt;br&gt;&#xA;ततस्तु रामो महता बलेन प्रच्छाद्य सर्वां पृथिवीं महात्मा।&lt;br&gt;&#xA;प्रहृष्टरूपोऽभिजगाम लङ्कां कृत्वा मतिं सोऽरिवधे महात्मा ॥ 6.37.37 ॥&lt;/p&gt;</description>
    </item>
    <item>
      <title>०३८ रामेण सुवेलपर्वतनिवासनिश्चयः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/038_rAmeNa_suvelaparvatanivAsanishchayaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/038_rAmeNa_suvelaparvatanivAsanishchayaH/</guid>
      <description>&lt;p&gt;स तु कृत्वा सुवेलस्य मतिमारोहणं प्रति।&lt;br&gt;&#xA;लक्ष्मणानुगतो रामः सुग्रीवमिदमब्रवीत् ॥ 6.38.1 ॥&lt;br&gt;&#xA;विभीषणं च धर्मज्ञमनुरक्तं निशाचरम्।&lt;br&gt;&#xA;मन्त्रज्ञं च विधिज्ञं च श्लक्ष्णया परया गिरा ॥ 6.38.2 ॥&lt;br&gt;&#xA;सुवेलं साधुशैलेन्द्रमिमं धातुशतैश्चितम्।&lt;br&gt;&#xA;अध्यारोहामहे सर्वे वत्स्यामोऽत्र निशामिमाम् ॥ 6.38.3 ॥&lt;br&gt;&#xA;लङ्कां चालोकयिष्यामो निलयं तस्य रक्षसः।&lt;br&gt;&#xA;येन मे मरणान्ताय हृता भार्या दुरात्मना ॥ 6.38.4 ॥&lt;br&gt;&#xA;येन धर्मो न विज्ञातो न तद्वृत्तं कुलं तथा।&lt;br&gt;&#xA;राक्षस्या नीचया बुद्ध्या येन तद् गर्हितं कृतम् ॥ 6.38.5 ॥&lt;br&gt;&#xA;तस्मिन् मे वर्तते रोषः कीर्तिते राक्षसाधमे।&lt;br&gt;&#xA;यस्यापराधान्नीचस्य वधं द्रक्ष्यामि रक्षसाम् ॥ 6.38.6 ॥&lt;br&gt;&#xA;एको हि कुरुते पापं कालपाशवशं गतः।&lt;br&gt;&#xA;नीचेनात्मापचारेण कुलं तेन विनश्यति ॥ 6.38.7 ॥&lt;br&gt;&#xA;एवं सम्मन्त्रयन्नेव सक्रोधो रावणं प्रति।&lt;br&gt;&#xA;रामः सुवेलं वासाय चित्रसानुमुपारुहत् ॥ 6.38.8 ॥&lt;br&gt;&#xA;सशरं चापमुद्यम्य सुमहद्विक्रमे रतः।&lt;br&gt;&#xA;तमन्वरोहत् सुग्रीवः सामात्यः स विभीषणः ॥ 6.38.9 ॥&lt;br&gt;&#xA;हनुमानङ्गदो नीलो मैन्दो द्विविद एव च ॥ 6.38.10 ॥&lt;br&gt;&#xA;गजो गवाक्षो गवयः शरभो गन्धमादनः।&lt;br&gt;&#xA;पनसः कुमुदश्चैव हरो रम्भश्च यूथपः ॥ 6.38.11 ॥&lt;br&gt;&#xA;जाम्बवांश्च सुषेणश्च ऋषभश्च महामतिः।&lt;br&gt;&#xA;दुर्मुखश्च महातेजास्तथा शतवलिः कपिः ॥ 6.38.12 ॥&lt;br&gt;&#xA;ते वायुवेगप्रवणास्तं गिरिं गिरिचारिणः।&lt;br&gt;&#xA;अध्यारोहन्त शतशः सुवेलं यत्र राघवः ॥ 6.38.13 ॥&lt;br&gt;&#xA;ते त्वदीर्घेण कालेन गिरिमारुह्य सर्वतः।&lt;br&gt;&#xA;ददृशुः शिखरे तस्य विषक्तामिव खे पुरीम् ॥ 6.38.14 ॥&lt;br&gt;&#xA;तां शुभां प्रवरद्वारां प्राकारपरिशोभिताम्।&lt;br&gt;&#xA;लङ्कां राक्षससम्पूर्णां ददृशुर्हरियूथपाः ॥ 6.38.15 ॥&lt;br&gt;&#xA;प्राकारचयसंस्थैश्च तदा नीलैर्निशाचरैः।&lt;br&gt;&#xA;ददृशुस्ते हरिश्रेष्ठाः प्राकारमपरं कृतम् ॥ 6.38.16 ॥&lt;br&gt;&#xA;ते दृष्ट्वा वानराः सर्वे राक्षसान् युद्धकाङ्क्षिणः।&lt;br&gt;&#xA;मुमुचुर्विविधान्नादांस्तत्र रामस्य पश्यतः ॥ 6.38.17 ॥&lt;br&gt;&#xA;ततोऽस्तमगमत् सूर्यः सन्ध्यया प्रतिरञ्जितः।&lt;br&gt;&#xA;पूर्णचन्द्रप्रदीप्ता च क्षपा समभिवर्तते ॥ 6.38.18 ॥&lt;br&gt;&#xA;ततः स रामो हरिवाहिनीपतिर्विभिषणेन प्रतिनन्द्य सत्कृतः।&lt;br&gt;&#xA;सलक्ष्मणो यूथपयूथसंवृतः सुवेलपृष्ठे न्यवसद्यथासुखम् ॥ 6.38.19 ॥&lt;/p&gt;</description>
    </item>
    <item>
      <title>०३९ रामेण सुवेलपर्वतसौन्दर्यदर्शनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/039_rAmeNa_suvelaparvatasaundaryadarshanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/039_rAmeNa_suvelaparvatasaundaryadarshanam/</guid>
      <description>&lt;p&gt;तां रात्रिमुषितास्तत्र सुवेले हरिपुङ्गवाः।&lt;br&gt;&#xA;लङ्कायां ददृशुर्वीरा वनान्युपवनानि च ॥ 6.39.1 ॥&lt;br&gt;&#xA;समसौम्यानि रम्याणि विशालान्यायतानि च।&lt;br&gt;&#xA;दृष्टिरम्याणि ते दृष्ट्वा बभूवुर्जातविस्मयाः ॥ 6.39.2 ॥&lt;br&gt;&#xA;चम्पकाशोकपुन्नागसालतालसमाकुला।&lt;br&gt;&#xA;तमालवनसञ्छन्ना नागमालासमावृता ॥ 6.39.3 ॥&lt;br&gt;&#xA;हिन्तालैरर्जुनैर्नीपैः सप्तपर्णैश्च पुष्पितैः।&lt;br&gt;&#xA;तिलकैः कर्णिकारैश्च पाटलैश्च समन्ततः ॥ 6.39.4 ॥&lt;br&gt;&#xA;शुशुभे पुष्पिताग्रैश्च लतापरिगतैर्द्रुमैः।&lt;br&gt;&#xA;लङ्का बहुविधैर्दिव्यैर्यथेन्द्रस्यामरावती ॥ 6.39.5 ॥&lt;br&gt;&#xA;विचित्रकुसुमोपेतै रक्तकोमलपल्लवैः।&lt;br&gt;&#xA;शाद्वलैश्च तथा नीलैश्चित्राभिर्वनराजिभिः ॥ 6.39.6 ॥&lt;br&gt;&#xA;गन्धाढ्यान्यभिरम्याणि पुष्पाणि च फलानि च।&lt;br&gt;&#xA;धारयन्त्यगमास्तत्र भूषणानीव मानवाः ॥ 6.39.7 ॥&lt;br&gt;&#xA;तच्चैत्ररथसङ्काशं मनोज्ञं नन्दनोपमम्।&lt;br&gt;&#xA;वनं सर्वर्तुकं रम्यं शुशुभे षट्पदायुतम् ॥ 6.39.8 ॥&lt;br&gt;&#xA;नत्यूहकोयष्टिभकैर्नृत्यमानैश्च बर्हिभिः।&lt;br&gt;&#xA;रुतं परभृतानां च शुश्रुवुर्वननिर्झरे ॥ 6.39.9 ॥&lt;br&gt;&#xA;नित्यमत्तविहङ्गानि भ्रमराचरितानि च।&lt;br&gt;&#xA;कोकिलाकुलषण्डानि विहगाभिरुतानि च ॥ 6.39.10 ॥&lt;br&gt;&#xA;भृङ्गराजाभिगीतानि भ्रमरैः सेवितानि च।&lt;br&gt;&#xA;कोणालकविधुष्टानि सारसाभिरुतानि च ॥ 6.39.11 ॥&lt;br&gt;&#xA;विविशुस्ते ततस्तानि वनान्युपवनानि च।&lt;br&gt;&#xA;हृष्टाः प्रमुदिता वीरा हरयः कामरूपिणः ॥ 6.39.12 ॥&lt;br&gt;&#xA;तेषां प्रविशतां तत्र वानराणां महौजसाम्।&lt;br&gt;&#xA;पुष्पसंसर्गसुरभिर्ववौ घ्राणसुखोऽनिलः ॥ 6.39.13 ॥&lt;br&gt;&#xA;अन्ये तु हरिवीराणां यूथान्निष्क्रम्य यूथपाः।&lt;br&gt;&#xA;सुग्रीवेणाभ्यनुज्ञाता लङ्कां जग्मुः पताकिनीम् ॥ 6.39.14 ॥&lt;br&gt;&#xA;कम्पयन्तश्च तां लङ्कां नादैस्ते नदतां वराः।&lt;br&gt;&#xA;कुर्वन्तस्ते महावेगा महीं चरणपीडिताम् ॥ 6.39.15 ॥&lt;br&gt;&#xA;रजश्च सहसैवोर्ध्वं जगाम चरणोत्थितम् ॥ 6.39.16 ॥&lt;br&gt;&#xA;ऋक्षाः सिंहा वराहाश्च महिषा वारणा मृगाः।&lt;br&gt;&#xA;तेन शब्देन वित्रस्ता जग्मुर्भीता दिशो दश ॥ 6.39.17 ॥&lt;br&gt;&#xA;शिखरं तत् त्रिकूटस्य प्रांशु चैकं दिविस्पृशम्।&lt;br&gt;&#xA;समन्तात् पुष्पसञ्छन्नं महारजतसन्निभम् ॥ 6.39.18 ॥&lt;br&gt;&#xA;श्लक्ष्णं श्रीमन्महच्चैव दुष्प्रापं शकुनैरपि।&lt;br&gt;&#xA;मनसाऽपि दुरारोहं किं पुनः कर्मणा जनैः ॥ 6.39.19 ॥&lt;br&gt;&#xA;निविष्टा तत्र शिखरे लङ्का रावणपालिता।&lt;br&gt;&#xA;शतयोजनविस्तीर्णा त्रिंशद्योजनमायता ॥ 6.39.20 ॥&lt;br&gt;&#xA;सा पुरी गोपुरैरुच्चैः पाण्डराम्बुदसन्निभैः।&lt;br&gt;&#xA;काञ्चनेन च सालेन राजतेन च शोभिता ॥ 6.39.21 ॥&lt;br&gt;&#xA;प्रासादैश्च विमानैश्च लङ्का परमभूषिता।&lt;br&gt;&#xA;घनैरिवातपापाये मध्यमं वैष्णवं पदम् ॥ 6.39.22 ॥&lt;br&gt;&#xA;यस्यां स्तम्भसहस्रैण प्रासादः समलङ्कृतः।&lt;br&gt;&#xA;कैलासशिखराकारो दृश्यते खमिवोल्लिखन् ॥ 6.39.23 ॥&lt;br&gt;&#xA;चैत्यः स राक्षसेन्द्रस्य बभूव पुरभूषणम्।&lt;br&gt;&#xA;बलेन रक्षसां नित्यं यः समग्रेण रक्ष्यते ॥ 6.39.24 ॥&lt;br&gt;&#xA;मनोज्ञां काननवतीं पर्वतैरुपशोभिताम्।&lt;br&gt;&#xA;नानाधातुविचित्रैश्च उद्यानैरुपशोभिताम् ॥ 6.39.25 ॥&lt;br&gt;&#xA;नानाविहगसङ्घुष्टां नानामृगनिषेविताम्।&lt;br&gt;&#xA;नानाकाननसन्तानां नानाराक्षससेविताम् ॥ 6.39.26 ॥&lt;br&gt;&#xA;तां समृद्धां समृद्धार्थां लक्ष्मीवान् लक्ष्मणाग्रजः।&lt;br&gt;&#xA;रावणस्य पुरीं रामो ददर्श सह वानरैः ॥ 6.39.27 ॥&lt;br&gt;&#xA;तां महागृहसम्बाधां दृष्ट्वा लक्ष्मणपूर्वजः।&lt;br&gt;&#xA;नगरीममरप्रख्यो विस्मयं प्राप वीर्यवान् ॥ 6.39.28 ॥&lt;br&gt;&#xA;तां रत्नपूर्णां बहुसंविधानां प्रासादमालाभिरलङ्कृतां च।&lt;br&gt;&#xA;पुरीं महायन्त्रकवाटमुख्यां ददर्श रामो महता बलेन ॥ 6.39.29 ॥&lt;/p&gt;</description>
    </item>
    <item>
      <title>०४० सुग्रीवेण रावणोत्प्लवः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/040_sugrIveNa_rAvaNotplavaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/040_sugrIveNa_rAvaNotplavaH/</guid>
      <description>&lt;p&gt;ततो रामः सुवेलाग्रं योजनद्वयमण्डलम्।&lt;br&gt;&#xA;आरुरोह ससुग्रीवो हरियूथपसंवृतः ॥ 6.40.1 ॥&lt;br&gt;&#xA;त्रिकूटशिखरे रम्ये निर्मितां विश्वकर्मणा।&lt;br&gt;&#xA;ददर्श लङ्कां सुन्यस्तां रम्यकाननशोभिताम् ॥ 6.40.2 ॥&lt;br&gt;&#xA;तस्यां गोपुरशृङ्गस्थं राक्षसेन्द्रं दुरासदम् ॥ 6.40.3 ॥&lt;br&gt;&#xA;श्वेतचामरपर्यन्तं विजयच्छत्रशोभितम्।&lt;br&gt;&#xA;रक्तचन्दनसंलिप्तं रत्नाभरणभूषितम् ॥ 6.40.4 ॥&lt;br&gt;&#xA;नीलजीमूतसङ्काशं हेमसञ्छादिताम्बरम्।&lt;br&gt;&#xA;ऐरावतविषाणाग्रैरुत्कृष्टकिणवक्षसम् ॥ 6.40.5 ॥&lt;br&gt;&#xA;शशलोहितरागेण संवीतं रक्तवाससा।&lt;br&gt;&#xA;सन्ध्यातपेन संवीतं मेघराशिमिवाम्बरे ॥ 6.40.6 ॥&lt;br&gt;&#xA;पश्यतां वानरेन्द्राणां राघवस्यापि पश्यतः।&lt;br&gt;&#xA;दर्शनाद्राक्षसेन्द्रस्य सुग्रीवः सहसोत्थितः ॥ 6.40.7 ॥&lt;br&gt;&#xA;क्रोधवेगेन संयुक्तः सत्त्वेन च बलेन च।&lt;br&gt;&#xA;अचलाग्रादथोत्थाय पुप्लुवे गोपुरस्थले ॥ 6.40.8 ॥&lt;br&gt;&#xA;स्थित्वा मुहूर्तं सम्प्रेक्ष्य निर्भयेनान्तरात्मना।&lt;br&gt;&#xA;तृणीकृत्य च तद्रक्षः सोऽब्रवीत् परुषं वचः ॥ 6.40.9 ॥&lt;br&gt;&#xA;लोकनाथस्य रामस्य सखा दासोऽस्मि राक्षस।&lt;br&gt;&#xA;न मया मोक्ष्यसेऽद्य त्वं पार्थिवेन्द्रस्य तेजसा ॥ 6.40.10 ॥&lt;br&gt;&#xA;इत्युक्त्वा सहसोत्पत्य पुप्लुवे तस्य चोपरि।&lt;br&gt;&#xA;आकृष्य मुकुटं चित्रं पातयित्वाऽपतद्भुवि ॥ 6.40.11 ॥&lt;br&gt;&#xA;समीक्ष्य तूर्णमायान्तमाबभाषे निशाचरः।&lt;br&gt;&#xA;सुग्रीवस्त्वं परोक्षं मे हीनग्रीवो भविष्यसि ॥ 6.40.12 ॥&lt;br&gt;&#xA;इत्युक्त्वोत्थाय तं क्षिप्रं बाहुभ्यामाक्षिपत्तले।&lt;br&gt;&#xA;कन्तुवत्तं समुत्थाय बाहुभ्या माक्षिपद्धरिः ॥ 6.40.13 ॥&lt;br&gt;&#xA;परस्परं स्वेदविदिग्धगात्रौ परस्परं शोणितदिग्धदेहौ।&lt;br&gt;&#xA;परस्परं श्लिष्टनिरुद्धचेष्टौ परस्परं शाल्मलिकिंशुकौ यथा ॥ 6.40.14 ॥&lt;br&gt;&#xA;मुष्टिप्रहारैश्च तलप्रहारैररत्निघातैश्च कराग्रघातैः।&lt;br&gt;&#xA;तौ चक्रतुर्युद्धमसह्यरूपं महाबलौ वानरराक्षसैन्द्रौ ॥ 6.40.15 ॥&lt;br&gt;&#xA;उत्क्षिप्य चाक्षिप्य विनम्य देहौ पादक्रमाद्गोपुरवेदिलग्रौ।&lt;br&gt;&#xA;अन्योन्यमाविध्य विलग्नदेहौ तौ पेततुः सालनिखातमध्ये ॥ 6.40.16 ॥&lt;br&gt;&#xA;उत्पेततुर्भूतलमस्पृशन्तौ स्थित्वा मुहूर्तं त्वभिनिश्वसन्तौ।&lt;br&gt;&#xA;आलिङ्ग्य चावल्ग्य च बाहुयोक्त्रैः संयोजयामासतुराहवे तौ ॥ 6.40.17 ॥&lt;br&gt;&#xA;संरम्भशिक्षाबलसम्प्रयुक्तौ सञ्चेरतुः सम्प्रतियुद्धमार्गैः।&lt;br&gt;&#xA;शार्दूलसिंहाविव जातदर्पौ गजेन्द्रपोताविव सम्प्रयुक्तौ ॥ 6.40.18 ॥&lt;br&gt;&#xA;संहत्य चापीड्य च तावुरोभ्यां निपेततुर्वै युगपद्धरण्याम्।&lt;br&gt;&#xA;उद्यम्य चान्योन्यमधिक्षिपन्तौ सञ्चक्रमाते बहुयुद्धमार्गैः ॥ 6.40.19 ॥&lt;br&gt;&#xA;व्यायामशिक्षाबलसम्प्रयुक्तौ क्लमं न तौ जग्मतुराशु वीरौ।&lt;br&gt;&#xA;बाहूत्तमैर्वारणवारणाभैर्निवारयन्तौ वरवारणाभौ ॥ 6.40.20 ॥&lt;br&gt;&#xA;चिरेण कालेन तु सम्प्रयुक्तौ सञ्चेरतुर्मण्डलमार्गमाशु ॥ 6.40.21 ॥&lt;br&gt;&#xA;तौ परस्परमासाद्य यत्तावन्योन्यसूदने।&lt;br&gt;&#xA;मार्जाराविव भक्षार्थे वितस्थाते मुहुर्मुहुः ॥ 6.40.22 ॥&lt;br&gt;&#xA;मण्डलानि विचित्राणि स्थानानि विविधानि च।&lt;br&gt;&#xA;गोमूत्रिकाणि चित्राणि गतप्रत्यागतानि च ॥ 6.40.23 ॥&lt;br&gt;&#xA;तिरश्चीनगतान्येव तथा वक्रगतानि च।&lt;br&gt;&#xA;परिमोक्षं प्रहाराणां वर्जनं परिधावनम् ॥ 6.40.24 ॥&lt;br&gt;&#xA;अभिद्रवणमाप्लावमास्थानं च सविग्रहम्।&lt;br&gt;&#xA;परावृत्तमपावृत्तमवद्रुतमवप्लुतम् ॥ 6.40.25 ॥&lt;br&gt;&#xA;उपन्यस्तमपन्यस्तं युद्धमार्गविशारदौ।&lt;br&gt;&#xA;तौ सञ्चेरतुरन्योन्यं वानरेन्द्रश्च रावणः ॥ 6.40.26 ॥&lt;br&gt;&#xA;एतस्मिन्नन्तरे रक्षो मायाबलमथात्मनः।&lt;br&gt;&#xA;आरब्धुमुपसम्पेदे ज्ञात्वा तं वानराधिपः ॥ 6.40.27 ॥&lt;br&gt;&#xA;उत्पपात तदाऽऽकाशं जितकाशी जितक्लमः।&lt;br&gt;&#xA;रावणः स्थित एवात्र हरिराजेन वञ्चितः ॥ 6.40.28 ॥&lt;br&gt;&#xA;अथ हरिवरनाथः प्राप्य सङ्ग्रामकीर्तिं निशिचरपतिमाजौ योजयित्वा श्रमेण।&lt;br&gt;&#xA;गगनमतिविशालं लङ्घयित्वाऽर्कसूनुर्हरिवरगणमध्ये रामपार्श्वं जगाम ॥ 6.40.29 ॥&lt;br&gt;&#xA;इति स सवितृसूनुस्तत्र तत्कर्म कृत्वा पवनगतिरनीकं प्राविशत् सम्प्रहृष्टः।&lt;br&gt;&#xA;रघुवरनृपसूनोर्वर्धयन् युद्धहर्षं तरुमृगगणमुख्यैः पूज्यमानो हरीन्द्रः ॥ 6.40.30 ॥&lt;/p&gt;</description>
    </item>
    <item>
      <title>०४१ रामेण अङ्गदप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/041_rAmeNa_angadapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/05-dUta-spasha-preShaNam/041_rAmeNa_angadapreShaNam/</guid>
      <description>&lt;p&gt;अथ तस्मिन्निमित्तानि दृष्ट्वा लक्ष्मणपूर्वजः।&lt;br&gt;&#xA;सुग्रीवं सम्परिष्वज्य तदा वचनमब्रवीत् ॥ 6.41.1 ॥&lt;br&gt;&#xA;असम्मन्त्र्य मया सार्द्धं तदिदं साहसं कृतम्।&lt;br&gt;&#xA;एवं साहसकर्माणि न कुर्वन्ति जनेश्वराः ॥ 6.41.2 ॥&lt;br&gt;&#xA;संशये स्थाप्य मां चेदं बलं च सविभीषणम्।&lt;br&gt;&#xA;कष्टं कृतमिदं वीर साहसं साहसप्रिय ॥ 6.41.3 ॥&lt;br&gt;&#xA;इदानीं मा कृथा वीर एवंविधमचिन्तितम्।&lt;br&gt;&#xA;त्वयि किञ्चित् समापन्ने किं कार्यं सीतया मम ॥ 6.41.4 ॥&lt;br&gt;&#xA;भरतेन महाबाहो लक्ष्मणेन यवीयसा।&lt;br&gt;&#xA;शत्रुघ्नेन च शत्रुघ्न स्वशरीरेण वा पुनः ॥ 6.41.5 ॥&lt;br&gt;&#xA;त्वयि चानागते पूर्वमिति मे निश्चिता मतिः।&lt;br&gt;&#xA;जानतश्चापि ते वीर्यं महेन्द्रवरुणोपम ॥ 6.41.6 ॥&lt;br&gt;&#xA;अभिषिच्य च लङ्कायां विभीषणमथापि च।&lt;br&gt;&#xA;भरते राज्यमावेश्य त्यक्ष्ये देहं महाबल ॥ 6.41.7 ॥&lt;br&gt;&#xA;तमेवं वादिनं रामं सुग्रीवः प्रत्यभाषत ॥ 6.41.8 ॥&lt;br&gt;&#xA;तव भार्यापहर्तारं दृष्ट्वा राघव रावणम्।&lt;br&gt;&#xA;मर्षयामि कथं वीर जानन् पौरुषमात्मनः ॥ 6.41.9 ॥&lt;br&gt;&#xA;इत्येवं वादिनं वीरमभिनन्द्य स राघवः।&lt;br&gt;&#xA;लक्ष्मणं लक्ष्मिसम्पन्नमिदं वचनमब्रवीत् ॥ 6.41.10 ॥&lt;br&gt;&#xA;परिगृह्योदकं शीतं वनानि फलवन्ति च।&lt;br&gt;&#xA;बलौघं संविभज्येमं व्यूह्य तिष्ठेम लक्ष्मण ॥ 6.41.11 ॥&lt;br&gt;&#xA;लोकक्षयकरं भीमं भयं पश्याम्युपस्थितम्।&lt;br&gt;&#xA;निबर्हणं प्रवीराणामृक्षवानररक्षसाम् ॥ 6.41.12 ॥&lt;br&gt;&#xA;वाताश्च परुषा वान्ति कम्पते च वसुन्धरा।&lt;br&gt;&#xA;पर्वताग्राणि वेपन्ते पतन्ति धरणीरुहाः ॥ 6.41.13 ॥&lt;br&gt;&#xA;मेघाः क्रव्यादसङ्काशाः परुषाः परुषस्वनाः।&lt;br&gt;&#xA;क्रूराः क्रूरं प्रवर्षन्ति मिश्रं शोणितबिन्दुभिः ॥ 6.41.14 ॥&lt;br&gt;&#xA;रक्तचन्दनसङ्काशा सन्ध्या परमदारुणा।&lt;br&gt;&#xA;ज्वलच्च निपतत्येतदादित्यादग्निमण्डलम् ॥ 6.41.15 ॥&lt;br&gt;&#xA;आदित्यमभिवाश्यन्ति जनयन्तो महद्भयम्।&lt;br&gt;&#xA;दीना दीनस्वरा घोरा अप्रशस्ता मृगद्विजाः ॥ 6.41.16 ॥&lt;br&gt;&#xA;रजन्यामप्रकाशश्च सन्तापयति चन्द्रमाः।&lt;br&gt;&#xA;कृष्णरक्तान्तपर्यन्तो यथा लोकस्य सङ्क्षये ॥ 6.41.17 ॥&lt;br&gt;&#xA;ह्रस्वो रूक्षोऽप्रशस्तश्च परिवेषः सुलोहितः ॥ 6.41.18 ॥&lt;br&gt;&#xA;दृश्यन्ते न यथावच्च नक्षत्राण्यभिवर्तते।&lt;br&gt;&#xA;युगान्तमिव लोकस्य पश्य लक्ष्मण शंसति ॥ 6.41.19 ॥&lt;br&gt;&#xA;काकाः श्येनास्तथा गृध्रा नीचैः परिपतन्ति च।&lt;br&gt;&#xA;शिवाश्चाप्यशिवा वाचः प्रवदन्ति महास्वनाः ॥ 6.41.20 ॥&lt;br&gt;&#xA;क्षिप्रमद्य दुराधर्षां लङ्कां रावणपालिताम्।&lt;br&gt;&#xA;अभियाम जवेनैव सर्वतो हरिभिर्वृताः ॥ 6.41.21 ॥&lt;br&gt;&#xA;इत्येवं संवदन् वीरो लक्ष्मणं लक्ष्मणाग्रजः।&lt;br&gt;&#xA;तस्मादवातरच्छीव्रं पर्वताग्रान्महाबलः ॥ 6.41.22 ॥&lt;br&gt;&#xA;अवतीर्यं च धर्मात्मा तस्माच्छैलात् स राघवः।&lt;br&gt;&#xA;परैः परमदुर्धर्षं ददर्श बलमात्मनः ॥ 6.41.23 ॥&lt;br&gt;&#xA;सन्नह्य तु ससुग्रीवः कपिराजबलं महत्।&lt;br&gt;&#xA;कालज्ञो राघवः काले संयुगायाभ्यचोदयत् ॥ 6.41.24 ॥&lt;br&gt;&#xA;ततः काले महाबाहुर्बलेन महतावृतः।&lt;br&gt;&#xA;प्रस्थितः पुरतो धन्वी लङ्कामभिमुखः पुरीम् ॥ 6.41.25 ॥&lt;br&gt;&#xA;तं विभीषणसुग्रीवौ हनुमान् जाम्बवान्नलः।&lt;br&gt;&#xA;ऋक्षराजस्तथा नीलो लक्ष्मणश्चान्वयुस्तदा ॥ 6.41.26 ॥&lt;br&gt;&#xA;ततः पश्चात् सुमहती पृतनर्क्षवनौकसाम्।&lt;br&gt;&#xA;प्रच्छाद्य महतीं भूमिमनुयाति स्म राघवम् ॥ 6.41.27 ॥&lt;br&gt;&#xA;शैलशृङ्गाणि शतशः प्रवृद्धांश्च महीरुहान्।&lt;br&gt;&#xA;जगृहुः कुञ्जरप्रख्या वानराः परवारणाः ॥ 6.41.28 ॥&lt;br&gt;&#xA;तौ तु दीर्घेण कालेन भ्रातरौ रामलक्ष्मणौ।&lt;br&gt;&#xA;रावणस्य पुरीं लङ्कामासेदतुररिन्दमौ ॥ 6.41.29 ॥&lt;br&gt;&#xA;पताकमालिनीं रम्यामुद्यानवनशोभिताम्।&lt;br&gt;&#xA;चित्रवप्रां सुदुष्प्रापामुच्चैः प्राकारतोरणाम् ॥ 6.41.30 ॥&lt;br&gt;&#xA;तां सुरैरपि दुर्धर्षां रामवाक्यप्रचोदिताः।&lt;br&gt;&#xA;यथानिवेशं सम्पीड्य न्यविशन्त वनौकसः ॥ 6.41.31 ॥&lt;br&gt;&#xA;लङ्कायास्तूत्तरद्वारं शलशृङ्गमिवोन्नतम्।&lt;br&gt;&#xA;रामः सहानुजो धन्वी जुगोप च रुरोध च ॥ 6.41.32 ॥&lt;br&gt;&#xA;लक्ष्मणानुचरो वीरः पुरीं रावणपालिताम्।&lt;br&gt;&#xA;उत्तरद्वारमासाद्य यत्र तिष्ठति रावणः ॥ 6.41.33 ॥&lt;br&gt;&#xA;नान्यो रामाद्धि तद्द्वारं समर्थः परिरक्षितुम्।&lt;br&gt;&#xA;रावणाधिष्ठितं भीमं वरुणेनेव सागरम् ॥ 6.41.34 ॥&lt;br&gt;&#xA;सायुधै राक्षसैर्भीमैरभिगुप्तं समन्ततः।&lt;br&gt;&#xA;लघूनां त्रासजननं पातालमिव दानवैः ॥ 6.41.35 ॥&lt;br&gt;&#xA;विन्यस्तानि च योधानां बहूनि विविधानि च।&lt;br&gt;&#xA;ददर्शायुधजालानि तत्रैव कवचानि च ॥ 6.41.36 ॥&lt;br&gt;&#xA;पूर्वं तु द्वारमासाद्य नीलो हरिचमूपतिः।&lt;br&gt;&#xA;अतिष्ठत् सह मैन्देन द्विविदेन च वीर्यवान् ॥ 6.41.37 ॥&lt;br&gt;&#xA;अङ्गदो दक्षिणद्वारं जग्राह सुमहाबलः।&lt;br&gt;&#xA;ऋषभेण गवाक्षेण गजेन गवयेन च ॥ 6.41.38 ॥&lt;br&gt;&#xA;हनुमान् पश्चिमद्वारं ररक्ष बलवान् कपिः।&lt;br&gt;&#xA;प्रमाथिप्रघसाभ्यां च वीरैरन्यैश्च सङ्गतः ॥ 6.41.39 ॥&lt;br&gt;&#xA;मध्यमे च स्वयं गुल्मे सुग्रीवः समतिष्ठत।&lt;br&gt;&#xA;सह सर्वैहरिश्रेष्ठैः सुपर्णश्वसनोपमैः ॥ 6.41.40 ॥&lt;br&gt;&#xA;वानाराणां तु षट्त्रिंशत् कोट्यः प्रख्यातयूथपाः।&lt;br&gt;&#xA;निपीड्योपनिविष्टाश्च सुग्रीवो यत्र वानरः ॥ 6.41.41 ॥&lt;br&gt;&#xA;शासनेन तु रामस्य लक्ष्मणः सविभीषणः।&lt;br&gt;&#xA;द्वारे द्वारे हरीणां तु कोटिं कोटिं न्यवेशयत् ॥ 6.41.42 ॥&lt;br&gt;&#xA;पश्चिमेन तु रामस्य सुग्रीवः सहजाम्बवान्।&lt;br&gt;&#xA;अदूरान्मध्यमे गुल्मे तस्थौ बहुबलानुगः ॥ 6.41.43 ॥&lt;br&gt;&#xA;ते तु वानरशार्दूलाः शार्दूला इव दंष्ट्रिणः।&lt;br&gt;&#xA;गृहीत्वा द्रुमशैलाग्रान् हृष्टा युद्धाय तस्थिरे ॥ 6.41.44 ॥&lt;br&gt;&#xA;सर्वे विकृतलाङ्गूलाः सर्वे दंष्ट्रानखायुधाः।&lt;br&gt;&#xA;सर्वे विकृतचित्राङ्गाः सर्वे च विकृताननाः ॥ 6.41.45 ॥&lt;br&gt;&#xA;दशनागबलाः केचित् केचिद्दशगुणोत्तराः।&lt;br&gt;&#xA;केचिन्नागसहस्रस्य बभूवुस्तुल्यविक्रमाः ॥ 6.41.46 ॥&lt;br&gt;&#xA;सन्ति चौघबलाः केचित् केचिच्छतगुणोत्तराः।&lt;br&gt;&#xA;अप्रमेयबलाश्चान्ये तत्रासन् हरियूथपाः ॥ 6.41.47 ॥&lt;br&gt;&#xA;अद्भुतश्च विचित्रश्च तेषामासीत् समागमः।&lt;br&gt;&#xA;तत्र वानरसैन्यानां शलभानामिवोद्यमः ॥ 6.41.48 ॥&lt;br&gt;&#xA;परिपूर्णमिवाकाशं सञ्छन्नेव च मेदिनी।&lt;br&gt;&#xA;लङ्कामुपनिविष्टैश्च सम्पतद्भिश्च वानरैः ॥ 6.41.49 ॥&lt;br&gt;&#xA;शतं शतसहस्राणां पृथगृक्षवनौकसाम्।&lt;br&gt;&#xA;लङ्काद्वाराण्युपाजग्मुरन्ये योद्धुं समन्ततः ॥ 6.41.50 ॥&lt;br&gt;&#xA;आवृतः स गिरिः सर्वैस्तैः समन्तात् प्लवङ्गमैः ॥ 6.41.51 ॥&lt;br&gt;&#xA;अयुतानां सहस्रं च पुरीं तामभ्यवर्तत ॥ 6.41.52 ॥&lt;br&gt;&#xA;वानरैर्बलवद्भिश्च बभूव द्रुमपाणिभिः।&lt;br&gt;&#xA;संवृता सर्वतो लङ्का दुष्प्रवेशापि वायुना ॥ 6.41.53 ॥&lt;br&gt;&#xA;राक्षसा विस्मयं जग्मुः सहसाऽभिनिपीडिताः।&lt;br&gt;&#xA;वानरैर्मेघसङ्काशैः शक्रतुल्यपराक्रमैः ॥ 6.41.54 ॥&lt;br&gt;&#xA;महान् शब्दोऽभवत्तत्र बलौघस्याभिवर्ततः।&lt;br&gt;&#xA;सागरस्येव भिन्नस्य यथा स्यात् सलिलस्वनः ॥ 6.41.55 ॥&lt;br&gt;&#xA;तेन शब्देन महता सप्राकारा सतोरणा।&lt;br&gt;&#xA;लङ्का प्रचलिता सर्वा सशैलवनकानना ॥ 6.41.56 ॥&lt;br&gt;&#xA;रामलक्ष्मणगुप्ता सा सुग्रीवेण च वाहिनी।&lt;br&gt;&#xA;बभूव दुर्धर्षतरा सर्वैरपि सुरासुरैः ॥ 6.41.57 ॥&lt;br&gt;&#xA;सम्मन्त्र्य मन्त्रिभिः सार्धं निश्चित्य च पुनःपुनः।&lt;br&gt;&#xA;आनन्तर्यमभिप्रेप्सुः क्रमयोगार्थतत्त्ववित् ॥ 6.41.58 ॥&lt;br&gt;&#xA;विभीषणस्यानुमते राजधर्मनुस्मरन्।&lt;br&gt;&#xA;अङ्गदं वालितनयं समाहूयेदमब्रवीत् ॥ 6.41.59 ॥&lt;br&gt;&#xA;गत्वा सोम्य दशग्रीवं ब्रुहि मद्वचनात् कपे।&lt;br&gt;&#xA;लङ्घयित्वा पुरीं लङ्कां भयं त्यक्त्वा गतव्यथः ॥ 6.41.60 ॥&lt;br&gt;&#xA;भ्रष्टश्रीकगतैश्वर्य मुमूर्षो नष्टचेतन।&lt;br&gt;&#xA;ऋषीणां देवतानां च गन्धर्वाप्सरसां तथा ॥ 6.41.61 ॥&lt;br&gt;&#xA;यच्च पापं कृतं मोहादवलिप्तेन राक्षस।&lt;br&gt;&#xA;[तस्य पापस्य सम्प्राप्ता व्युष्टिरद्य दुरासदा] ॥ 6.41.62 ॥&lt;br&gt;&#xA;यस्य दण्डधरस्तेऽहं दाराहरणकर्शितः।&lt;br&gt;&#xA;दण्डं धारयमाणस्तु लङ्काद्वारे व्यवस्थितः ॥ 6.41.63 ॥&lt;br&gt;&#xA;पदवीं देवतानां च महर्षीणां च राक्षस।&lt;br&gt;&#xA;राजर्षीणां च सर्वेषां गमिष्यसि मया हतः ॥ 6.41.64 ॥&lt;br&gt;&#xA;बलेन येन वै सीतां मायया राक्षसाधम।&lt;br&gt;&#xA;मामतिक्रामयित्वा त्वं हृतवांस्तन्निदर्शय ॥ 6.41.65 ॥&lt;br&gt;&#xA;अराक्षसमिमं लोकं कर्तास्मि निशितैः शरैः।&lt;br&gt;&#xA;न चेच्छरणमभ्येषि मामुपादाय मैथिलीम् ॥ 6.41.66 ॥&lt;br&gt;&#xA;धर्मात्मा रक्षसां श्रेष्ठः सम्प्राप्तोऽयं विभीषणः।&lt;br&gt;&#xA;लङ्कैश्वर्यं ध्रुवं श्रीमानयं प्राप्नोत्यकण्टकम् ॥ 6.41.67 ॥&lt;br&gt;&#xA;न हि राज्यमधर्मेण भोक्तुं क्षणमपि त्वया।&lt;br&gt;&#xA;शक्यं मूर्खसहायेन पापेनाविदितात्मना ॥ 6.41.68 ॥&lt;br&gt;&#xA;युद्ध्यस्व वा धृतिं कृत्वा शौर्यमालम्ब्य राक्षस।&lt;br&gt;&#xA;मच्छरैस्त्वं रणे शान्तस्ततः पूतो भविष्यसि ॥ 6.41.69 ॥&lt;br&gt;&#xA;यद्वा विशसि लोकांस्त्रीन् पक्षिभूतो मनोजवः।&lt;br&gt;&#xA;मम चक्षुष्पथं प्राप्य न जीवन् प्रतियास्यसि ॥ 6.41.70 ॥&lt;br&gt;&#xA;ब्रवीमि त्वां हितं वाक्यं क्रियतामौर्ध्वदैहिकम्।&lt;br&gt;&#xA;सुदृष्टा क्रियतां लङ्का जीवितं ते मयि स्थितम् ॥ 6.41.71 ॥&lt;br&gt;&#xA;इत्युक्तः स तु तारेयो रामेणाक्लिष्टकर्मणा।&lt;br&gt;&#xA;जगामाकाशमाविश्य मूर्तिमानिव हव्यवाट् ॥ 6.41.72 ॥&lt;br&gt;&#xA;सोऽतिपत्य मुहूर्तेन श्रीमान्रावणमन्दिरम्।&lt;br&gt;&#xA;ददर्शासीनमव्यग्रं रावणं सचिवैः सह ॥ 6.41.73 ॥&lt;br&gt;&#xA;ततस्तस्याविदूरे स निपत्य हरिपुङ्गवः।&lt;br&gt;&#xA;दीप्ताग्निसदृशस्तस्थावङ्गदः कनकाङ्गदः ॥ 6.41.74 ॥&lt;br&gt;&#xA;तद्रामवचनं सर्वमन्यूनाधिकमुत्तमम्।&lt;br&gt;&#xA;सामात्यं श्रावयामास निवेद्यात्मानमात्मना ॥ 6.41.75 ॥&lt;br&gt;&#xA;दूतोऽहं कोसलेन्द्रस्य रामस्याक्लिष्टकर्मणः।&lt;br&gt;&#xA;वालिपुत्रोऽङ्गदो नाम यदि ते श्रोत्रमागतः ॥ 6.41.76 ॥&lt;br&gt;&#xA;आह त्वां राघवो रामः कौसल्यानन्दवर्धनः।&lt;br&gt;&#xA;निष्पत्य प्रतियुद्ध्यस्व नृशंस पुरुषो भव ॥ 6.41.77 ॥&lt;br&gt;&#xA;हन्तास्मि त्वां सहामात्यं सपुत्रज्ञातिबान्धवम्।&lt;br&gt;&#xA;निरुद्विग्नास्त्रयो लोका भविष्यन्ति हते त्वयि ॥ 6.41.78 ॥&lt;br&gt;&#xA;देवदानवयक्षाणां गन्धर्वोरगरक्षसाम्।&lt;br&gt;&#xA;शत्रुमद्योद्धरिष्यामि त्वामृषीणां च कण्टकम् ॥ 6.41.79 ॥&lt;br&gt;&#xA;विभीषणस्य चैश्वर्यं भविष्यति हते त्वयि।&lt;br&gt;&#xA;न चेत् सत्कृत्य वैदेहीं प्रणिपत्य प्रदास्यसि ॥ 6.41.80 ॥&lt;br&gt;&#xA;इत्येवं परुषं वाक्यं ब्रुवाणे हरिपुङ्गवे।&lt;br&gt;&#xA;अमर्षवशमापन्नो निशाचरगणेश्वरः ॥ 6.41.81 ॥&lt;br&gt;&#xA;ततः स रोषताम्राक्षः शशास सचिवांस्तदा।&lt;br&gt;&#xA;गृह्यतामेष दुर्मेधा वध्यतामिति चासकृत् ॥ 6.41.82 ॥&lt;br&gt;&#xA;रावणस्य वचः श्रुत्वा दीप्ताग्निसमतेजसः।&lt;br&gt;&#xA;जगृहुस्तं ततो घोराश्चत्वारो रजनीचराः ॥ 6.41.83 ॥&lt;br&gt;&#xA;ग्राहयामास तारेयः स्वयमात्मानमात्मवान्।&lt;br&gt;&#xA;बलं दर्शयितुं वीरो यातुधानगणे तदा ॥ 6.41.84 ॥&lt;br&gt;&#xA;स तान् बाहुद्वये सक्तानादाय पतगानिव।&lt;br&gt;&#xA;प्रासादं शैलसङ्कासमुत्पपाताङ्गदस्तदा ॥ 6.41.85 ॥&lt;br&gt;&#xA;तेऽन्तरिक्षाद्विनिर्धूतास्तस्य वेगेन राक्षसाः।&lt;br&gt;&#xA;भूमौ निपतिताः सर्वे राक्षसेन्द्रस्य पश्यतः ॥ 6.41.86 ॥&lt;br&gt;&#xA;ततः प्रासादशिखरं शैलशृङ्गमिवोन्नतम्।&lt;br&gt;&#xA;ददर्श राक्षसेन्द्रस्य वालिपुत्रः प्रतापवान् ॥ 6.41.87 ॥&lt;br&gt;&#xA;तत्पफाल पदाक्रान्तं दशग्रीवस्य पश्यतः।&lt;br&gt;&#xA;पुरा हिमवतः शृङ्गं वज्रिणेव विदारितम् ॥ 6.41.88 ॥&lt;br&gt;&#xA;भङ्क्त्वा प्रासादशिखरं नाम विश्राव्य चात्मनः।&lt;br&gt;&#xA;विनद्य सुमहानादमुत्पपात विहायसम् ॥ 6.41.89 ॥&lt;br&gt;&#xA;व्यथयन् राक्षसान् सर्वान् हर्षयंश्चापि वानरान्।&lt;br&gt;&#xA;स वानराणां मध्ये तु रामपार्श्वमुपागतः ॥ 6.41.90 ॥&lt;br&gt;&#xA;रावणस्तु परं चक्रे क्रोधं प्रासादधर्षणात्।&lt;br&gt;&#xA;विनाशं चात्मनः पश्यन्निश्वासपरमोऽभवत् ॥ 6.41.91 ॥&lt;br&gt;&#xA;रामस्तु बहुभिर्हृष्टैर्निनदद्भिः प्लवङ्गमैः।&lt;br&gt;&#xA;वृतो रिपुवधाकाङ्क्षी युद्धायैवाभ्यवर्तत ॥ 6.41.92 ॥&lt;br&gt;&#xA;सुषेणस्तु महावीर्यो गिरिकूटोपमो हरिः।&lt;br&gt;&#xA;बहुभिः संवृतस्तत्र वानरैः कामरूपिभिः ॥ 6.41.93 ॥&lt;br&gt;&#xA;चतुर्द्वाराणि सर्वाणि सुग्रीववचनात् कपिः।&lt;br&gt;&#xA;पर्यक्रामत दुर्धर्षो नक्षत्राणीव चन्द्रमाः ॥ 6.41.94 ॥&lt;br&gt;&#xA;तेषामक्षौहिणिशतं समवेक्ष्य वनौकसाम्।&lt;br&gt;&#xA;लङ्कामुपनिविष्टानां सागरं चाभिवर्तताम् ॥ 6.41.95 ॥&lt;br&gt;&#xA;राक्षसा विस्मयं जग्मुस्त्रासं जग्मुस्तथाऽपरे।&lt;br&gt;&#xA;अपरे समरोद्धर्षाद्धर्षमेव प्रपेदिरे ॥ 6.41.96 ॥&lt;br&gt;&#xA;कृत्स्नं हि कपिभिर्व्याप्तं प्राकारपरिखान्तरम्।&lt;br&gt;&#xA;ददृशू राक्षसा दीनाः प्राकारं वानरीकृतम् ॥ 6.41.97 ॥&lt;br&gt;&#xA;हाहाकारं प्रकुर्वन्ति राक्षसा भयमोहिताः ॥ 6.41.98 ॥&lt;br&gt;&#xA;तस्मिन् महाभीषणके प्रवृत्ते कोलाहले राक्षसराजधान्याम्।&lt;br&gt;&#xA;प्रगृह्य रक्षांसि महायुधानि युगान्तवाता इव संविचेरुः ॥ 6.41.99 ॥&lt;/p&gt;</description>
    </item>
  </channel>
</rss>
