<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;११-रावण-पलायनम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/</link>
    <description>Recent content in &#43;११-रावण-पलायनम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/index.xml" rel="self" type="application/rss+xml" />
    <item>
      <title>०९३ रावणेन पुत्रमरणशोकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/093_rAvaNena_putramaraNashokaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/093_rAvaNena_putramaraNashokaH/</guid>
      <description>&lt;p&gt;ततः पौलस्त्यसचिवाः श्रुत्वा चेन्द्रजितं हतम्।&lt;br&gt;&#xA;आचचक्षुरभिज्ञाय दशग्रीवाय सव्यथाः ॥ 6.93.1 ॥&lt;br&gt;&#xA;युद्धे हतो महाराज लक्ष्मणेन तवात्मजः।&lt;br&gt;&#xA;विभीषणसहायेन मिषतां नो महाद्युतिः ॥ 6.93.2 ॥&lt;br&gt;&#xA;लक्ष्मणेन हतः शूरः पुत्रस्तु विबुधेन्द्रजित्।&lt;br&gt;&#xA;गतः स परमान् लोकान् शरैः सन्ताप्य लक्ष्मणम् ॥ 6.93.3 ॥&lt;br&gt;&#xA;स तं प्रतिभयं श्रुत्वा वधं पुत्रस्य दारुणम्।&lt;br&gt;&#xA;घोरमिन्द्रजितः सङ्ख्ये कश्मलं चाविशन्महत् ॥ 6.93.4 ॥&lt;br&gt;&#xA;उपलभ्य चिरात् सञ्ज्ञां राजा राक्षसपुङ्गवः।&lt;br&gt;&#xA;पुत्रशोकार्दितो दीनो विललापाकुलेन्द्रियः ॥ 6.93.5 ॥&lt;br&gt;&#xA;हा राक्षसचमूमुख्य मम वत्स महारथ।&lt;br&gt;&#xA;जित्वेन्द्रं कथमद्य त्वं लक्ष्मणस्य वशं गतः ॥ 6.93.6 ॥&lt;br&gt;&#xA;ननु त्वमिषुभिः क्रुद्धो भिन्द्याः कालान्तकावपि।&lt;br&gt;&#xA;मन्दरस्यापि शृङ्गाणि किं पुनर्लक्ष्मणं युधि ॥ 6.93.7 ॥&lt;br&gt;&#xA;अद्य वैवस्वतो राजा भूयो बहुमतो मम।&lt;br&gt;&#xA;येनाद्य त्वं महाबाहो संयुक्तः कालधर्मणा ॥ 6.93.8 ॥&lt;br&gt;&#xA;एष पन्थाः सुयोधानां सर्वामरगणेष्वपि ॥ 6.93.9 ॥&lt;br&gt;&#xA;अद्य देवगणाः सर्वे लोकपालास्तथर्षयः।&lt;br&gt;&#xA;हतमिन्द्रजितं श्रुत्वा सुखं स्वप्स्यन्ति निर्भयाः ॥ 6.93.10 ॥&lt;br&gt;&#xA;अद्य लोकास्त्रयः कृत्स्ना पृथिवी च सकानना।&lt;br&gt;&#xA;एकेनेन्द्रजिता हीना शून्येव प्रतिभाति मे ॥ 6.93.11 ॥&lt;br&gt;&#xA;अद्य नैर्ऋतकन्यानां श्रोष्याम्यन्तःपुरे रवम्।&lt;br&gt;&#xA;करेणुसङ्घस्य यथा निनादं गिरिगह्वरे ॥ 6.93.12 ॥&lt;br&gt;&#xA;यौवराज्यं च लङ्कां च रक्षांसि च परन्तप।&lt;br&gt;&#xA;मातरं मां च भार्यां च क्व गतोऽसि विहाय नः ॥ 6.93.13 ॥&lt;br&gt;&#xA;मम नाम त्वया वीर गतस्य यमसादनम्।&lt;br&gt;&#xA;प्रेतकार्याणि कार्याणि विपरीते हि वर्तसे ॥ 6.93.14 ॥&lt;br&gt;&#xA;स त्वं जीवति सुग्रीवे लक्ष्मणे च सराघवे।&lt;br&gt;&#xA;मम शल्यमनुद्धृत्य क्व गतोऽसि विहाय नः ॥ 6.93.15 ॥&lt;br&gt;&#xA;एवमादिविलापार्तं रावणं राक्षसाधिपम्।&lt;br&gt;&#xA;आविवेश महान् कोपः पुत्रव्यसनसम्भवः ॥ 6.93.16 ॥&lt;br&gt;&#xA;प्रकृत्या कोपनं ह्येनं पुत्रस्य पुनराधयः।&lt;br&gt;&#xA;दीप्तं सन्दीपयामासुर्घर्मेऽर्कमिव रश्मयः ॥ 6.93.17 ॥&lt;br&gt;&#xA;ललाटे भ्रुकुटीभिश्च सङ्गताभिर्व्यारोचत।&lt;br&gt;&#xA;युगान्ते सह नक्रैस्तु महोर्मिभिरिवोदधिः ॥ 6.93.18 ॥&lt;br&gt;&#xA;कोपाद्विजृम्भमाणस्य वक्त्राद् व्यक्तमभिज्वलन्।&lt;br&gt;&#xA;उत्पपात स भूयोऽग्निर्वृत्रस्य वदनादिव ॥ 6.93.19 ॥&lt;br&gt;&#xA;स पुत्रवधसन्तप्तः शूरः क्रोधवशं गतः।&lt;br&gt;&#xA;समीक्ष्य रावणो बुद्ध्या वैदेह्या रोचयद्वधम् ॥ 6.93.20 ॥&lt;br&gt;&#xA;तस्य प्रकृत्या रक्ते च रक्ते क्रोधाग्निनाऽपि च।&lt;br&gt;&#xA;रावणस्य महाघोरे दीप्ते नेत्रे बभूवतुः ॥ 6.93.21 ॥&lt;br&gt;&#xA;घोरं प्रकृत्या रूपं तत्तस्य क्रोधाग्निमूर्च्छितम्।&lt;br&gt;&#xA;बभूव रूपं क्रुद्धस्य रुद्धस्येव दुरासदम् ॥ 6.93.22 ॥&lt;br&gt;&#xA;तस्य क्रुद्धस्य नेत्राभ्यां प्राप्ततन्नस्रबिन्दवः।&lt;br&gt;&#xA;दीप्ताभ्यामिव दीपाभ्यां सार्चिषः स्नेहबिन्दवः ॥ 6.93.23 ॥&lt;br&gt;&#xA;दन्तान् विदशतस्तस्य श्रूयते दशनस्वनः।&lt;br&gt;&#xA;यन्त्रस्यावेष्ट्यमानस्य महतो दानवैरिव ॥ 6.93.24 ॥&lt;br&gt;&#xA;कालाग्निरिव सङ्क्रुद्धो यां यां दिशमवैक्षत।&lt;br&gt;&#xA;तस्यां तस्यां भयत्रस्ता राक्षसाः संविलिल्यिरे ॥ 6.93.25 ॥&lt;br&gt;&#xA;तमन्तकमिव क्रुद्धं चराचरचिखादिषुम्।&lt;br&gt;&#xA;वीक्षमाणं दिशः सर्वा राक्षसा नोपचक्रमुः ॥ 6.93.26 ॥&lt;br&gt;&#xA;ततः परमसङ्क्रुद्धो रावणो राक्षसाधिपः।&lt;br&gt;&#xA;अब्रवीद्रक्षसां मध्ये संस्तम्भयिषुराहवे ॥ 6.93.27 ॥&lt;br&gt;&#xA;मया वर्षसहस्राणि चरित्वा दुश्चरं तपः।&lt;br&gt;&#xA;तेषु तेष्ववकाशेषु स्वयम्भूः परितोषितः ॥ 6.93.28 ॥&lt;br&gt;&#xA;तस्यैव तपसो व्युष्ट्या प्रसादाच्च स्वयम्भुवः।&lt;br&gt;&#xA;नासुरेभ्यो न देवेभ्यो भयं मम कदाचन ॥ 6.93.29 ॥&lt;br&gt;&#xA;कवचं ब्रह्मदत्तं मे यदादित्यसमप्रभम्।&lt;br&gt;&#xA;देवासुरविमर्देषु न भिन्नं वज्रशक्तिभिः ॥ 6.93.30 ॥&lt;br&gt;&#xA;तेन मामद्य संयुक्तं रथस्थमिह संयुगे।&lt;br&gt;&#xA;प्रतीयात् कोऽद्य मामाजौ साक्षादपि पुरन्दरः ॥ 6.93.31 ॥&lt;br&gt;&#xA;यत्तदाऽभिप्रसन्नेन सशरं कार्मुकं महत्।&lt;br&gt;&#xA;देवासुरविमर्देषु मम दत्तं स्वयम्भुवा ॥ 6.93.32 ॥&lt;br&gt;&#xA;अद्य तूर्यशतैर्भीमं धनुरुत्थाप्यतां मम।&lt;br&gt;&#xA;रामलक्ष्मणयोरेव वधाय परमाहवे ॥ 6.93.33 ॥&lt;br&gt;&#xA;स पुत्रवधसन्तप्तः शूरः क्रोधवशं गतः।&lt;br&gt;&#xA;समीक्ष्य रावणो बुद्ध्या सीतां हन्तुं व्यवस्यत ॥ 6.93.34 ॥&lt;br&gt;&#xA;प्रत्यवेक्ष्य तु ताम्राक्षः सुघोरो घोरदर्शनः।&lt;br&gt;&#xA;दीनो दीनस्वरान् सर्वांस्तानुवाच निशाचरान् ॥ 6.93.35 ॥&lt;br&gt;&#xA;मायया मम वत्सेन वञ्चनार्थं वनौकसाम्।&lt;br&gt;&#xA;किञ्चिदेव हतं तत्र सीतेयमिति दर्शितम् ॥ 6.93.36 ॥&lt;br&gt;&#xA;तदिदं तथ्यमेवाहं करिष्ये प्रियमात्मनः।&lt;br&gt;&#xA;वैदेहीं नाशयिष्यामि क्षत्रबन्धुमनुव्रताम् ॥ 6.93.37 ॥&lt;br&gt;&#xA;इत्येवमुक्त्वा सचिवान् खड्गमाशु परामृशत् ॥ 6.93.38 ॥&lt;br&gt;&#xA;उद्धृत्य गुणसम्पन्नं विमलाम्बरवर्चसम्।&lt;br&gt;&#xA;निष्पपात स वेगेन सभार्यः सचिवैर्वृतः ॥ 6.93.39 ॥&lt;br&gt;&#xA;रावणः पुत्रशोकेन भृशमाकुलचेतनः।&lt;br&gt;&#xA;सङ्क्रुद्धः खड्गमादाय सहसा यत्र मैथिली ॥ 6.93.40 ॥&lt;br&gt;&#xA;व्रजन्तं राक्षसं प्रेक्ष्य सिंहनादं प्रचुक्रुशुः।&lt;br&gt;&#xA;ऊचुश्चान्योन्यमाश्लिष्य सङ्क्रुद्धं प्रेक्ष्य राक्षसाः ॥ 6.93.41 ॥&lt;br&gt;&#xA;अद्यैनं तावुभौ दृष्ट्वा भ्रातरौ प्रव्यथिष्यतः।&lt;br&gt;&#xA;लोकपाला हि चत्वारः क्रुद्धेनानेन निर्जिताः ॥ 6.93.42 ॥&lt;br&gt;&#xA;बहवः शत्रवश्चापि संयुगेषु निपातिताः।&lt;br&gt;&#xA;त्रिषु लोकेषु रत्नानि भुङ्क्ते चाहृत्य रावणः ॥ 6.93.43 ॥&lt;br&gt;&#xA;विक्रमे च बले चैव नास्त्यस्य सदृशो भुवि ॥ 6.93.44 ॥&lt;br&gt;&#xA;तेषां सञ्जल्पमानानामशोकवनिकां गताम्।&lt;br&gt;&#xA;अभिदुद्राव वैदेहीं रावणः क्रोधमूर्च्छितः ॥ 6.93.45 ॥&lt;br&gt;&#xA;वार्यमाणः सुसङ्क्रुद्धः सुहृद्भिर्हितबुद्धिभिः।&lt;br&gt;&#xA;अभ्यधावत सङ्क्रुद्धः खे ग्रहो रोहिणीमिव ॥ 6.93.46 ॥&lt;br&gt;&#xA;मैथिली रक्ष्यमाणा तु राक्षसीभिरनिन्दिता।&lt;br&gt;&#xA;ददर्श राक्षसं क्रुद्धं निस्त्रिंशवरधारिणम् ॥ 6.93.47 ॥&lt;br&gt;&#xA;निवार्यमाणं बहुशः सुहृद्भिरनुवर्तिनम्।&lt;br&gt;&#xA;सीता दुःखसमाविष्टा विलपन्तीदमब्रवीत् ॥ 6.93.48 ॥&lt;br&gt;&#xA;यथाऽयं मामभिक्रुद्धः समभिद्रवति स्वयम्।&lt;br&gt;&#xA;वधिष्यति सनाथां मामनाथामिव दुर्मतिः ॥ 6.93.49 ॥&lt;br&gt;&#xA;बहुशश्चोदयामास भर्तारं मामनुव्रताम्।&lt;br&gt;&#xA;भार्या भव रमस्वेति प्रत्याख्यातो ध्रुवं मया ॥ 6.93.50 ॥&lt;br&gt;&#xA;सोऽयं ममानुपस्थाने व्यक्तं नैराश्यमागतः।&lt;br&gt;&#xA;क्रोधमोहसमाविष्टो निहन्तुं मां समुद्यतः ॥ 6.93.51 ॥&lt;br&gt;&#xA;मन्निमित्तमनार्येण समरेऽद्य निपातितौ।&lt;br&gt;&#xA;अहो धिङ्मन्निमित्तोऽयं विनाशो राजपुत्रयोः ॥ 6.93.52 ॥&lt;br&gt;&#xA;अथवा पुत्रशोकेन अहत्वा रामलक्ष्मणौ।&lt;br&gt;&#xA;विधमिष्यति मां रौद्रो राक्षसः पापनिश्चयः ॥ 6.93.53 ॥&lt;br&gt;&#xA;हनूमतोऽपि यद्वाक्यं न कृतं क्षुद्रया मया ॥ 6.93.54 ॥&lt;br&gt;&#xA;यद्यहं तस्य पृष्ठेन तदा यायामनिन्दिता।&lt;br&gt;&#xA;नाद्यैवमनुशोचेयं भर्तुरङ्कगता सती ॥ 6.93.55 ॥&lt;br&gt;&#xA;मन्ये तु हृदयं तस्याः कौसल्यायाः फलिष्यति।&lt;br&gt;&#xA;एकपुत्रा यदा पुत्रं विनष्टं श्रोष्यते युधि ॥ 6.93.56 ॥&lt;br&gt;&#xA;सा हि जन्म च बाल्यं च यौवनं च महात्मनः।&lt;br&gt;&#xA;धर्मकार्यानुरूपं च रुदन्ती संस्मरिष्यति ॥ 6.93.57 ॥&lt;br&gt;&#xA;निराशा निहते पुत्रे दत्त्वा श्राद्धमचेतना।&lt;br&gt;&#xA;अग्निमारोक्ष्यते नूनमपो वाऽपि प्रवेक्ष्यति ॥ 6.93.58 ॥&lt;br&gt;&#xA;धिगस्तु कुब्जामसतीं मन्थरां पापनिश्चयाम्।&lt;br&gt;&#xA;यन्निमित्तमिदं दुःखं कौसल्या प्रतिपत्स्यते ॥ 6.93.59 ॥&lt;br&gt;&#xA;इत्येवं मैथिलीं दृष्ट्वा विलपन्तीं तपस्विनीम्।&lt;br&gt;&#xA;रोहिणीमिव चन्द्रेण विना ग्रहवशं गताम् ॥ 6.93.60 ॥&lt;br&gt;&#xA;सुपार्श्वो नाम मेधावी राक्षसो राक्षसेश्वरम्।&lt;br&gt;&#xA;निवार्यमाणं सचिवैरिदं वचनमब्रवीत् ॥ 6.93.61 ॥&lt;br&gt;&#xA;कथं नाम दशग्रीव साक्षाद्वैश्रवणानुज।&lt;br&gt;&#xA;हन्तुमिच्छसि वैदेहीं क्रोधाद्धर्ममपास्य हि ॥ 6.93.62 ॥&lt;br&gt;&#xA;वेदविद्याव्रतस्नातः स्वकर्मनिरतः सदा।&lt;br&gt;&#xA;स्त्रियाः कस्माद्वधं वीर मन्यसे राक्षसेश्वर ॥ 6.93.63 ॥&lt;br&gt;&#xA;मैथिलीं रूपसम्पन्नां प्रत्यवेक्षस्व पार्थिव।&lt;br&gt;&#xA;त्वमेव तु सहास्माभी राघवे क्रोधमुत्सृज ॥ 6.93.64 ॥&lt;br&gt;&#xA;अभ्युत्थानं त्वमद्यैव कृष्णपक्षचतुर्दशीम्।&lt;br&gt;&#xA;कृत्वा निर्याह्यमावास्यां विजयाय बलैर्वृतः ॥ 6.93.65 ॥&lt;br&gt;&#xA;शूरो धीमान् रथी खड्गी रथप्रवरमास्थितः।&lt;br&gt;&#xA;हत्वा दशरथिं रामं भवान् प्राप्स्यति मैथिलीम् ॥ 6.93.66 ॥&lt;br&gt;&#xA;स तद्दुरात्मा सुहृदा निवेदितं वचः सुधर्म्यं प्रतिगृह्य रावणः।&lt;br&gt;&#xA;गृहं जगामाथ ततश्च वीर्यवान् पुनः सभां च प्रययौ सुहृद्वृतः ॥ 6.93.67 ॥&lt;/p&gt;</description>
    </item>
    <item>
      <title>०९४ रामेण रक्षःसैन्यविनाशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/094_rAmeNa_raxaHsainyavinAshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/094_rAmeNa_raxaHsainyavinAshaH/</guid>
      <description>&lt;p&gt;स प्रविश्य सभां राजा दीनः परमदुःखितः।&lt;br&gt;&#xA;निषसादासने सिंहः क्रुद्ध इव श्वसन् ॥ 6.94.1 ॥&lt;br&gt;&#xA;अब्रवीच्च स तान् सर्वान् बलमुख्यान् महाबलः।&lt;br&gt;&#xA;रावणः प्राञ्जलिर्वाक्यं पुत्रव्यसनकर्शितः ॥ 6.94.2 ॥&lt;br&gt;&#xA;सर्वे भवन्तः सर्वेण हस्त्यश्वेन समावृताः।&lt;br&gt;&#xA;निर्यान्तु रथसङ्घैश्च पादातैश्चोपशोभिताः ॥ 6.94.3 ॥&lt;br&gt;&#xA;एकं रामं परिक्षिप्य समरे हन्तुमर्हथ।&lt;br&gt;&#xA;वर्षन्तः शरवर्षेण प्रावृट्काल इवाम्बुदाः ॥ 6.94.4 ॥&lt;br&gt;&#xA;अथवाऽहं शरैस्तीक्ष्णैर्भिन्नगात्रं महारणे।&lt;br&gt;&#xA;भवद्भिः श्वो निहन्तास्मि रामं लोकस्य पश्यतः ॥ 6.94.5 ॥&lt;br&gt;&#xA;इत्येतद्राक्षसेन्द्रस्य वाक्यमादाय राक्षसाः।&lt;br&gt;&#xA;निर्ययुस्ते रथैः शीघ्रैर्नानानीकैः सुसंवृताः ॥ 6.94.6 ॥&lt;br&gt;&#xA;परिघान् पट्टिशांश्चैव शरखड्गपरश्वधान्।&lt;br&gt;&#xA;शरीरान्तकरान् सर्वे चिक्षिपुर्वानरान् प्रति ॥ 6.94.7 ॥&lt;br&gt;&#xA;वानराश्च द्रुमान् शैलान् राक्षसान् प्रति चिक्षिपुः ॥ 6.94.8 ॥&lt;br&gt;&#xA;स सङ्ग्रामो महान् भीमः सूर्यस्योदयनं प्रति।&lt;br&gt;&#xA;रक्षसां वानराणां च तुमुलः समपद्यत ॥ 6.94.9 ॥&lt;br&gt;&#xA;ते गदाभिर्विचित्राभिः प्राशैः खड्गैः परश्वधैः।&lt;br&gt;&#xA;अन्योन्यं समरे जघ्नुस्तदा वानरराक्षसाः ॥ 6.94.10 ॥&lt;br&gt;&#xA;एवं प्रवृत्ते सङ्ग्रामे ह्युद्भूतं सुमहद्रजः।&lt;br&gt;&#xA;रक्षसां वानराणां च शान्तं शोणितविस्रवैः ॥ 6.94.11 ॥&lt;br&gt;&#xA;मातङ्गरथकूलाश्च वाजिमत्स्या ध्वजद्रुमाः।&lt;br&gt;&#xA;शरीरसङ्घाटवहाः प्रसस्रुः शोणितापगाः ॥ 6.94.12 ॥&lt;br&gt;&#xA;ध्वजवर्मरथानश्वान्नानाप्रहरणानि च।&lt;br&gt;&#xA;आप्लुत्याप्लुत्य समरे राक्षसानां बभञ्जिरे ॥ 6.94.13 ॥&lt;br&gt;&#xA;केशान् कर्णललाटांश्च नासिकाश्च प्लवङ्गमाः।&lt;br&gt;&#xA;रक्षसां दशनैस्तीक्ष्णैर्नखैश्चापि न्यकर्तयन् ॥ 6.94.14 ॥&lt;br&gt;&#xA;एकैकं राक्षसं सङ्ख्ये शतं वानरपुङ्गवाः।&lt;br&gt;&#xA;अभ्यधावन्त फलिनं वृक्षं शकुनयो यथा ॥ 6.94.15 ॥&lt;br&gt;&#xA;तथा गदाभिर्गुर्वीभिः प्रासैः खड्गैः परश्वधैः।&lt;br&gt;&#xA;निजघ्नुर्वानरान् घोरान् राक्षसाः पर्वतोपमाः ॥ 6.94.16 ॥&lt;br&gt;&#xA;राक्षसैर्युद्ध्यामानानां वानराणां महाचमूः।&lt;br&gt;&#xA;शरण्यं शरणं याता रामं दशरथात्मजम् ॥ 6.94.17 ॥&lt;br&gt;&#xA;ततो रामो महातेजा धनुरादाय वीर्यवान्।&lt;br&gt;&#xA;प्रविश्य राक्षसं सैन्यं शरवर्षं ववर्ष ह ॥ 6.94.18 ॥&lt;br&gt;&#xA;प्रविष्टं तु तदा रामं मेघाः सूर्यमिवाम्बरे।&lt;br&gt;&#xA;नाभिजग्मुर्महाघोरं निर्दहन्तं शराग्निना ॥ 6.94.19 ॥&lt;br&gt;&#xA;कृतान्येव सुघोराणि रामेण रजनीचराः।&lt;br&gt;&#xA;रणे रामस्य ददृशुः कर्माण्यसुकराणि च ॥ 6.94.20 ॥&lt;br&gt;&#xA;चालयन्तं महानीकं विधमन्तं महारथान्।&lt;br&gt;&#xA;ददृशुस्ते न वै रामं वातं वनगतं यथा ॥ 6.94.21 ॥&lt;br&gt;&#xA;छिन्नं भिन्नं शरैर्दग्धं प्रभग्नं शस्त्रपीडितम्।&lt;br&gt;&#xA;बलं रामेण ददृशुर्न रामं शीघ्रकारिणम् ॥ 6.94.22 ॥&lt;br&gt;&#xA;प्रहरन्तं शरीरेषु न ते पश्यन्ति राघवम्।&lt;br&gt;&#xA;इन्द्रियार्थेषु तिष्ठन्तं भूतात्मानमिव प्रजाः ॥ 6.94.23 ॥&lt;br&gt;&#xA;एष हन्ति गजानीकमेष हन्ति महारथान्।&lt;br&gt;&#xA;एष हन्ति शरैस्तीक्ष्णैः पदातीन् वाजिभिः सह ॥ 6.94.24 ॥&lt;br&gt;&#xA;इति ते राक्षसाः सर्वे रामस्य सदृशान् रणे।&lt;br&gt;&#xA;अन्योन्यं कुपिता जघ्नुः सादृश्याद्राघवस्य ते ॥ 6.94.25 ॥&lt;br&gt;&#xA;न ते ददृशिरे रामं दहन्तमरिवाहिनीम्।&lt;br&gt;&#xA;मोहिताः परमास्त्रेण गान्धर्वेण महात्मना ॥ 6.94.26 ॥&lt;br&gt;&#xA;ते तु रामसहस्राणि रणे पश्यन्ति राक्षसाः।&lt;br&gt;&#xA;पुनः पश्यन्ति काकुत्स्थमेकमेव महाहवे ॥ 6.94.27 ॥&lt;br&gt;&#xA;भ्रमन्तीं काञ्चनीं कोटिं कार्मुकस्य महात्मनः।&lt;br&gt;&#xA;अलातचक्रप्रतिमां ददृशुस्ते न राघवम् ॥ 6.94.28 ॥&lt;br&gt;&#xA;शरीरनाभिसत्त्वार्चिः शरीरं नेमिकार्मुकम्।&lt;br&gt;&#xA;ज्याघोषतलनिर्घोषं तेजोबुद्धिगुणप्रभम् ॥ 6.94.29 ॥&lt;br&gt;&#xA;दिव्यास्त्रगुणपर्यन्तं निघ्नन्तं युधि राक्षसान्।&lt;br&gt;&#xA;ददृशू रामचक्रं तत् कालचक्रमिव प्रजाः ॥ 6.94.30 ॥&lt;br&gt;&#xA;अनीकं दशसाहस्रं रथानां वातरंहसाम्।&lt;br&gt;&#xA;अष्टादश सहस्राणि कुञ्जराणां तरस्विनाम् ॥ 6.94.31 ॥&lt;br&gt;&#xA;चतुर्दश सहस्राणि सारोहाणां च वाजिनाम्।&lt;br&gt;&#xA;पूर्णे शतसहस्रे द्वे राक्षसानां पदातिनाम् ॥ 6.94.32 ॥&lt;br&gt;&#xA;दिवसस्याष्टमे भागे शरैरग्निशिखोपमैः।&lt;br&gt;&#xA;हतान्येकेन रामेण रक्षसां कामरूपिणाम् ॥ 6.94.33 ॥&lt;br&gt;&#xA;ते हताश्वा हतरथाः शान्ता विमथितध्वजाः।&lt;br&gt;&#xA;अभिपेतुः पुरीं लङ्कां हतशेषा निशाचराः ॥ 6.94.34 ॥&lt;br&gt;&#xA;हतैर्गजपदात्यश्वैस्तद्बभूव रणाजिरम्।&lt;br&gt;&#xA;आक्रीडमिव रुद्रस्य क्रुद्धस्य सुमहात्मनः ॥ 6.94.35 ॥&lt;br&gt;&#xA;ततो देवाः सगन्धर्वाः सिद्धाश्च परमर्षयः।&lt;br&gt;&#xA;साधु साध्विति रामस्य तत् कर्म समपूजयन् ॥ 6.94.36 ॥&lt;br&gt;&#xA;अब्रवीच्च तदा रामः सुग्रीवं प्रत्यनन्तरम्।&lt;br&gt;&#xA;विभीषणं च धर्मात्मा हनूमन्तं च वानरम् ॥ 6.94.37 ॥&lt;br&gt;&#xA;जाम्बवन्तं हरिश्रेष्ठं मैन्दं द्विविदमेव च।&lt;br&gt;&#xA;एतदस्त्रबलं दिव्यं मम वा त्र्यम्बकस्य वा ॥ 6.94.38 ॥&lt;br&gt;&#xA;निहत्य तां राक्षसवाहिनीं तु रामस्तदा शक्रसमो महात्मा।&lt;br&gt;&#xA;अस्त्रेषु शस्त्रेषु जितक्लमश्च संस्तूयते देवगणैः प्रहृष्टैः ॥ 6.94.39 ॥&lt;/p&gt;</description>
    </item>
    <item>
      <title>०९५ राक्षसीभिः प्रलापः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/095_rAxasIbhiH_pralApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/095_rAxasIbhiH_pralApaH/</guid>
      <description>&lt;p&gt;तानि तानि सहस्राणि सारोहाणां च वाजिनाम्।&lt;br&gt;&#xA;रथानां त्वग्निवर्णानां सध्वजानां सहस्रशः ॥ 6.95.1 ॥&lt;br&gt;&#xA;राक्षसानां सहस्राणि गदापरिघयोधिनाम्।&lt;br&gt;&#xA;काञ्चनध्वजचित्राणां शूराणां कामरूपिणाम् ॥ 6.95.2 ॥&lt;br&gt;&#xA;निहतानि शरैस्तीक्ष्णैस्तप्तकाञ्चनभूषणैः।&lt;br&gt;&#xA;रावणेन प्रयुक्तानि रामेणाक्लिष्टकर्मणा ॥ 6.95.3 ॥&lt;br&gt;&#xA;दृष्ट्वा श्रुत्वा च सम्भ्रान्ता हतशेषा निशाचराः।&lt;br&gt;&#xA;राक्षसीश्च समागम्य दीनाश्चिन्तापरिप्लुताः ॥ 6.95.4 ॥&lt;br&gt;&#xA;विधवा हतपुत्राश्च क्रोशन्त्यो हतबान्धवाः।&lt;br&gt;&#xA;राक्षस्यः सह सङ्गम्य दुःखार्ताः पर्यदेवयन् ॥ 6.95.5 ॥&lt;br&gt;&#xA;आससाद वने रामं कन्दर्पमिव रूपिणम्।&lt;br&gt;&#xA;सुकुमारं महासत्त्वं सर्वभूतहिते रतम् ॥ 6.95.6 ॥&lt;br&gt;&#xA;तं दृष्ट्वा लोकनिन्द्या सा हीनरूपा प्रकामिता ॥ 6.95.7 ॥&lt;br&gt;&#xA;कथं सर्वगुणैर्हीना गुणवन्तं महौजसम्।&lt;br&gt;&#xA;सुमुखं दुर्मुखी रामं कामयामास राक्षसी ॥ 6.95.8 ॥&lt;br&gt;&#xA;जनस्यास्याल्पभाग्यत्वाद्वलिनी श्वेतमूर्धजा।&lt;br&gt;&#xA;अकार्यमपहास्यं च सर्वलोकविगर्हितम् ॥ 6.95.9 ॥&lt;br&gt;&#xA;राक्षसानां विनाशाय दूषणस्य खरस्य च।&lt;br&gt;&#xA;चकाराप्रतिरूपा सा राघवस्य प्रधर्षणम् ॥ 6.95.10 ॥&lt;br&gt;&#xA;तन्निमित्तमिदं वैरं रावणेन कृतं महत्।&lt;br&gt;&#xA;वधाय सीता साऽऽनीता दशग्रीवेण रक्षसा ॥ 6.95.11 ॥&lt;br&gt;&#xA;न च सीतां दशग्रीवः प्राप्नोति जनकात्मजाम्।&lt;br&gt;&#xA;बद्धं बलवता वैरमक्षयं राघवेण च ॥ 6.95.12 ॥&lt;br&gt;&#xA;वैदेहीं प्रार्थयानं तं विराधं प्रेक्ष्य राक्षसम्।&lt;br&gt;&#xA;हतमेकेन रामेण पर्याप्तं तन्निदर्शनम् ॥ 6.95.13 ॥&lt;br&gt;&#xA;चतुर्दश सहस्राणि रक्षसां भीमकर्मणाम्।&lt;br&gt;&#xA;निहतानि जनस्थाने शरैरग्निशिखोपमैः ॥ 6.95.14 ॥&lt;br&gt;&#xA;खरश्च निहतः सङ्ख्ये दूषणस्त्रिशिरास्तथा।&lt;br&gt;&#xA;शरैरादित्यसङ्काशैः पर्याप्तं तन्निदर्शनम् ॥ 6.95.15 ॥&lt;br&gt;&#xA;हतो योजनबाहुश्च कबन्धो रुधिराशनः।&lt;br&gt;&#xA;क्रोधान्नादं नदन् सोऽथ पर्याप्तं तन्निदर्शनम् ॥ 6.95.16 ॥&lt;br&gt;&#xA;जघान बलिनं रामः सहस्रनयनात्मजम्।&lt;br&gt;&#xA;वालिनं मेरुसङ्काशं पर्याप्तं तन्निदर्शनम् ॥ 6.95.17 ॥&lt;br&gt;&#xA;ऋष्यमूके वसन् शैले दीनो भग्नमनोरथः।&lt;br&gt;&#xA;सुग्रीवः स्थापितो राज्ये पर्याप्तं तन्निदर्शनम् ॥ 6.95.18 ॥&lt;br&gt;&#xA;धर्मार्थसहितं वाक्यं सर्वेषां रक्षसां हितम्।&lt;br&gt;&#xA;युक्तं विभीषणेनोक्तं मोहात्तस्य न रोचते ॥ 6.95.19 ॥&lt;br&gt;&#xA;विभीषणवचः कुर्याद्यदि स्म धनदानुजः।&lt;br&gt;&#xA;श्मशानभूता दुःखार्ता नेयं लङ्का पुरी भवेत् ॥ 6.95.20 ॥&lt;br&gt;&#xA;अतिकायं च दुर्धर्षं लक्ष्मणेन हतं पुनः।&lt;br&gt;&#xA;प्रियं चेन्द्रजितं पुत्रं रावणो नावबुध्यते ॥ 6.95.21 ॥&lt;br&gt;&#xA;मम पुत्रो मम भ्राता मम भर्ता रणे हतः।&lt;br&gt;&#xA;इत्येवं श्रूयते शब्दो राक्षसानां कुले कुले ॥ 6.95.22 ॥&lt;br&gt;&#xA;रथाश्चाश्वाश्च नागाश्च हताः शतसहस्रशः।&lt;br&gt;&#xA;रणे रामेण शूरेण राक्षसाश्च पदातयः ॥ 6.95.23 ॥&lt;br&gt;&#xA;रुद्रो वा यदि वा विष्णुर्महेन्द्रो वा शतक्रतुः।&lt;br&gt;&#xA;हन्ति नो रामरूपेण यदि वा स्वयमन्तकः ॥ 6.95.24 ॥&lt;br&gt;&#xA;हतप्रवीरा रामेण निराशा जीविते वयम्।&lt;br&gt;&#xA;अपश्यन्तो भयस्यान्तमनाथा विलपामहे ॥ 6.95.25 ॥&lt;br&gt;&#xA;रामहस्ताद्दशग्रीवः शूरो दत्तमहावरः।&lt;br&gt;&#xA;इदं भयं महाघोरमुत्पन्नं नावबुध्यते ॥ 6.95.26 ॥&lt;br&gt;&#xA;न देवा न च गन्धर्वा न पिशाचा न राक्षसाः।&lt;br&gt;&#xA;उपसृष्टं परित्रातुं शक्ता रामेण संयुगे ॥ 6.95.27 ॥&lt;br&gt;&#xA;उत्पाताश्चापि दृश्यन्ते रावणस्य रणे रणे।&lt;br&gt;&#xA;कथयिष्यन्ति रामेण रावणस्य निबर्हणम् ॥ 6.95.28 ॥&lt;br&gt;&#xA;पितामहेन प्रीतेन देवदानवराक्षसैः।&lt;br&gt;&#xA;रावणस्याभयं दत्तं मानुषेभ्यो न याचितम् ॥ 6.95.29 ॥&lt;br&gt;&#xA;तदिदं मानुषं मन्ये प्राप्तं निस्संशयं भयम्।&lt;br&gt;&#xA;जीवितान्तकरं घोरं रक्षसां रावणस्य च ॥ 6.95.30 ॥&lt;br&gt;&#xA;पीड्यमानास्तु बलिना वरदानेन रक्षसा।&lt;br&gt;&#xA;दीप्तैस्तपोभिर्विबुधाः पितामहमपूजयन् ॥ 6.95.31 ॥&lt;br&gt;&#xA;देवतानां हितार्थाय महात्मा वै पितामहः।&lt;br&gt;&#xA;उवाच देवताः सर्वा इदं तुष्टो महद्वचः ॥ 6.95.32 ॥&lt;br&gt;&#xA;अद्यप्रभृति लोकांस्त्रीन् सर्वे दानवराक्षसाः।&lt;br&gt;&#xA;भयेन प्रावृता नित्यं विचरिष्यन्ति शाश्वतम् ॥ 6.95.33 ॥&lt;br&gt;&#xA;दैवतैस्तु समागम्य सर्वैश्चेन्द्रपुरोगमैः।&lt;br&gt;&#xA;वृषध्वजस्त्रिपुरहा महादेवः प्रसादितः ॥ 6.95.34 ॥&lt;br&gt;&#xA;प्रसन्नस्तु महादेवो देवानेतद्वचोऽब्रवीत्।&lt;br&gt;&#xA;उत्पत्स्यति हितार्थं वो नारी रक्षःक्षयावहा ॥ 6.95.35 ॥&lt;br&gt;&#xA;एषा देवैः प्रयुक्ता तु क्षुद्यथा दानवान् पुरा।&lt;br&gt;&#xA;भक्षयिष्यति नः सीता राक्षसघ्नी सरावणान् ॥ 6.95.36 ॥&lt;br&gt;&#xA;रावणस्यापनीतेन दुर्विनीतस्य दुर्मतेः।&lt;br&gt;&#xA;अयं निष्ठानको घोरः शोकेन समभिप्लुतः ॥ 6.95.37 ॥&lt;br&gt;&#xA;तं न पश्यामहे लोके यो नः शरणदो भवेत्।&lt;br&gt;&#xA;राघवेणोपसृष्टानां कालेनेव युगक्षये ॥ 6.95.38 ॥&lt;br&gt;&#xA;नास्ति नः शरणं कश्चिद्भये महति तिष्ठताम्।&lt;br&gt;&#xA;दवाग्निवेष्टितानां हि करेणूनां यथा वने ॥ 6.95.39 ॥&lt;br&gt;&#xA;प्राप्तकालं कृतं तेन पौलस्त्येन महात्मना।&lt;br&gt;&#xA;यत एव भयं दृष्टं तमेव शरणं गतः ॥ 6.95.40 ॥&lt;br&gt;&#xA;इतीव सर्वा रजनीचरस्त्रियः परस्परं सम्परिरभ्य बाहुभिः।&lt;br&gt;&#xA;विषेदुरार्ता भयभारपीडिता विनेदुरुच्चैश्च तदा सुदारुणम् ॥ 6.95.41 ॥&lt;/p&gt;</description>
    </item>
    <item>
      <title>०९६ कपिभिः सह रावणयुद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/096_kapibhiH_saha_rAvaNayuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/096_kapibhiH_saha_rAvaNayuddham/</guid>
      <description>&lt;p&gt;आर्तानां राक्षसीनां तु लङ्कायां वै कुले कुले।&lt;br&gt;&#xA;रावणः करुणं शब्दं शुश्राव परिदेवितम् ॥ 6.96.1 ॥&lt;br&gt;&#xA;स तु दीर्घं विनिश्वस्य मुहूर्तं ध्यानमास्थितः।&lt;br&gt;&#xA;बभूव परमक्रुद्धो रावणो भीमदर्शनः ॥ 6.96.2 ॥&lt;br&gt;&#xA;सन्दश्य दशनैरोष्ठं क्रोधसंरक्तलोचनः।&lt;br&gt;&#xA;राक्षसैरपि दुर्दर्शः कालाग्निरिव मूर्च्छितः ॥ 6.96.3 ॥&lt;br&gt;&#xA;उवाच च समीपस्थान् राक्षसान् राक्षसेश्वरः।&lt;br&gt;&#xA;भयाव्यक्तकथस्तत्र निर्दहन्निव चक्षुषा ॥ 6.96.4 ॥&lt;br&gt;&#xA;महोदरमाहपार्श्वौ विरूपाक्षं च राक्षसम्।&lt;br&gt;&#xA;शीघ्रं वदत सैन्यानि निर्यातेति ममाज्ञया ॥ 6.96.5 ॥&lt;br&gt;&#xA;तस्य तद्वचनं श्रुत्वा राक्षसास्ते भयार्दिताः।&lt;br&gt;&#xA;चोदयामासुरव्यग्रान् राक्षसांस्तान् नृपाज्ञया ॥ 6.96.6 ॥&lt;br&gt;&#xA;ते तु सर्वे तथेत्युक्त्वा राक्षसा घोरदर्शनाः।&lt;br&gt;&#xA;कृतस्वस्त्ययनाः सर्वे रणायाभिमुखा ययुः ॥ 6.96.7 ॥&lt;br&gt;&#xA;प्रतिपूज्य यथान्यायं रावणं ते निशाचराः।&lt;br&gt;&#xA;तस्थुः प्राञ्जलयः सर्वे भर्तुर्विजयकाङ्क्षिणः ॥ 6.96.8 ॥&lt;br&gt;&#xA;अथोवाच प्रहस्यैतान् रावणः क्रोधमूर्च्छितः।&lt;br&gt;&#xA;महोदरमहापार्श्वौ विरूपाक्षं च राक्षसम् ॥ 6.96.9 ॥&lt;br&gt;&#xA;अद्य बाणैर्धनुर्मुक्तैर्युगान्तादित्यसन्निभैः।&lt;br&gt;&#xA;राघवं लक्ष्मणं चैव नेष्यामि यमसादनम् ॥ 6.96.10 ॥&lt;br&gt;&#xA;खरस्य कुम्भकर्णस्य प्रहस्तेन्द्रजितोस्तथा।&lt;br&gt;&#xA;करिष्यामि प्रतीकारमद्य शत्रुवधादहम् ॥ 6.96.11 ॥&lt;br&gt;&#xA;नैवान्तरिक्षं न दिशो न नद्यो नापि सागराः।&lt;br&gt;&#xA;प्रकाशत्वं गमिष्यन्ति मद्बाणजलदावृताः ॥ 6.96.12 ॥&lt;br&gt;&#xA;अद्य वानरमुख्यानां तानि यूथानि भागशः।&lt;br&gt;&#xA;धनुषा शरजालेन विधमिष्यामि पत्रिणा ॥ 6.96.13 ॥&lt;br&gt;&#xA;अद्य वानरसैन्यानि रथेन पवनौजसा।&lt;br&gt;&#xA;धनुःसमुद्रादुद्भूतैर्मथिष्यामि शरोर्मिभिः ॥ 6.96.14 ॥&lt;br&gt;&#xA;आकोशपद्मवक्त्राणि पद्मकेसरवर्चसाम्।&lt;br&gt;&#xA;अद्य यूथतटाकानि गजवत् प्रमथाम्यहम् ॥ 6.96.15 ॥&lt;br&gt;&#xA;सशरैरद्य वदनैः सङ्ख्ये वानरयूथपाः।&lt;br&gt;&#xA;मण्डयिष्यन्ति वसुधां सनालैरिव पङ्कजैः ॥ 6.96.16 ॥&lt;br&gt;&#xA;अद्य युद्धप्रचण्डानां हरीणां द्रुमयोधिनाम्।&lt;br&gt;&#xA;मुक्तेनैकेषुणा युद्धे भेत्स्यामि च शतं शतम् ॥ 6.96.17 ॥&lt;br&gt;&#xA;हतो भर्ता हतो भ्राता यासां च तनया हताः।&lt;br&gt;&#xA;वधेनाद्य रिपोस्तासां करोम्यस्रप्रमार्जनम् ॥ 6.96.18 ॥&lt;br&gt;&#xA;अद्य मद्बाणनिर्भिन्नैः प्रकीर्णैर्गतचेतनैः।&lt;br&gt;&#xA;करोमि वानरैर्युद्धे यत्नावेक्ष्यतलां महीम् ॥ 6.96.19 ॥&lt;br&gt;&#xA;अद्य गोमायवो गृध्रा ये च मांसाशिनोऽपरे।&lt;br&gt;&#xA;सर्वांस्तांस्तर्पयिष्यामि शत्रुमांसैः शरार्पितैः ॥ 6.96.20 ॥&lt;br&gt;&#xA;कल्प्यतां मे रथः शीघ्रं क्षिप्रमानीयतां धनुः।&lt;br&gt;&#xA;अनुप्रयान्तु मां सर्वे येऽवशिष्टा निशाचराः ॥ 6.96.21 ॥&lt;br&gt;&#xA;तस्य तद्वचनं श्रुत्वा महापार्श्वोऽब्रवीद्वचः।&lt;br&gt;&#xA;बलाध्यक्षान् स्थितांस्तत्र बलं सन्त्वर्यतामिति ॥ 6.96.22 ॥&lt;br&gt;&#xA;बलाध्यक्षास्तु संरब्धा राक्षसांस्तान् गृहाद्गृहात्।&lt;br&gt;&#xA;चोदयन्तः परिययुर्लङ्कायां तु महाबलाः ॥ 6.96.23 ॥&lt;br&gt;&#xA;ततो मुहूर्तान्निष्पेतू राक्षसा भीमदर्शनाः।&lt;br&gt;&#xA;नर्दन्तो भीमवदना नानाप्रहरणैर्भुजैः ॥ 6.96.24 ॥&lt;br&gt;&#xA;असिभिः पट्टिशैः शूलैर्गदाभिर्मुसलैर्हुलैः।&lt;br&gt;&#xA;शक्तिभिस्तीक्ष्णधाराभिर्महद्भिः कूटमुद्गरैः ॥ 6.96.25 ॥&lt;br&gt;&#xA;यष्टिभिर्विमलैश्चक्रैर्निशितैश्च परश्वधैः।&lt;br&gt;&#xA;भिण्डिपालैः शतघ्नीभिरन्यैश्चापि वरायुधैः ॥ 6.96.26 ॥&lt;br&gt;&#xA;अथानयद्बलाध्यक्षः सत्वरो रावणाज्ञया।&lt;br&gt;&#xA;द्रुतं सूतसमायुक्तं युक्ताष्टतुरगं रथम् ॥ 6.96.27 ॥&lt;br&gt;&#xA;आरुरोह रथं भीमो दीप्यमानं स्वतेजसा ॥ 6.96.28 ॥&lt;br&gt;&#xA;ततः प्रयातः सहसा राक्षसैर्बहुभिर्वृतः।&lt;br&gt;&#xA;रावणः सत्त्वगाम्भीर्याद्दारयन्निव मेदिनीम् ॥ 6.96.29 ॥&lt;br&gt;&#xA;रावणेनाभ्यनुज्ञातौ महापार्श्वमहोदरौ।&lt;br&gt;&#xA;विरूपाक्षश्च दुर्धर्षो रथानारुरुहुस्तदा ॥ 6.96.30 ॥&lt;br&gt;&#xA;ते तु हृष्टा विनर्दन्तो भिन्दन्त इव मेदिनीम्।&lt;br&gt;&#xA;नादं घोरं विमुञ्जन्तो निर्ययुर्जयकाङ्क्षिणः ॥ 6.96.31 ॥&lt;br&gt;&#xA;ततो युद्धाय तेजस्वी रक्षोगणबलैर्वृतः।&lt;br&gt;&#xA;निर्ययावुद्यतधनुः कालान्तकयमोपमः ॥ 6.96.32 ॥&lt;br&gt;&#xA;ततः प्रजवनाश्वेन रथेन स महारथः।&lt;br&gt;&#xA;द्वारेण निर्ययौ तेन यत्र तौ रामलक्ष्मणौ ॥ 6.96.33 ॥&lt;br&gt;&#xA;ततो नष्टप्रभः सूर्यो दिशश्च तिमिरावृताः ॥ 6.96.34 ॥&lt;br&gt;&#xA;द्विजाश्च नेदुर्घोराश्च सञ्चचालेव मेदिनी।&lt;br&gt;&#xA;ववर्ष रुधिरं देवश्चस्खलुस्तुरगाः पथि ॥ 6.96.35 ॥&lt;br&gt;&#xA;ध्वजाग्रे न्यपतद्गृध्रो विनेदुश्चाशिवं शिवाः।&lt;br&gt;&#xA;नयनं चास्फुरद्वामं सव्यो बाहुरकम्पत ॥ 6.96.36 ॥&lt;br&gt;&#xA;विवर्णं वदनं चासीत् किञ्चिदभ्रश्यत स्वरः ॥ 6.96.37 ॥&lt;br&gt;&#xA;ततो निष्पततो युद्धे दशग्रीवस्य रक्षसः।&lt;br&gt;&#xA;रणे निधनशंसीनि रूपाण्येतानि जज्ञिरे ॥ 6.96.38 ॥&lt;br&gt;&#xA;अन्तरिक्षात् पपातोल्का निर्घातसमनिस्वना।&lt;br&gt;&#xA;विनेदुरशिवा गृध्रा वायसैरनुनादिताः ॥ 6.96.39 ॥&lt;br&gt;&#xA;एतानचिन्तयन् घोरानुत्पातान् समुपस्थितान्।&lt;br&gt;&#xA;निर्ययौ रावणो मोहाद्वधार्थी कालचोदितः ॥ 6.96.40 ॥&lt;br&gt;&#xA;तेषां तु रथघोषेण राक्षसानां महात्मनाम्।&lt;br&gt;&#xA;वानराणामपि चमूर्युद्धायैवाभ्यवर्तत ॥ 6.96.41 ॥&lt;br&gt;&#xA;तेषां तु तुमुलं युद्धं बभूव कपिरक्षसाम्।&lt;br&gt;&#xA;अन्योन्यमाह्वयानानां क्रुद्धानां जयमिच्छताम् ॥ 6.96.42 ॥&lt;br&gt;&#xA;ततः क्रुद्धो दशग्रीवः शरैः काञ्चनभूषणैः।&lt;br&gt;&#xA;वानराणामनीकेषु चकार कदनं महत् ॥ 6.96.43 ॥&lt;br&gt;&#xA;केचिद्विच्छिन्न हृदयाः केचिच्छ्रोत्रविवर्जिताः।&lt;br&gt;&#xA;निरुच्छ्वासा हताः केचित् केचित् पार्श्वेषु दारिताः ॥ 6.96.44 ॥&lt;br&gt;&#xA;केचिद्विभिन्नशिरसः केचिच्चक्षुर्विवर्जिताः ॥ 6.96.45 ॥&lt;br&gt;&#xA;दशाननः क्रोधविवृत्तनेत्रो यतो यतोऽभ्येति रथेन सङ्ख्ये।&lt;br&gt;&#xA;ततस्ततस्तस्य शरप्रवेगं सोढुं न शेकुर्हरिपुङ्गवास्ते ॥ 6.96.46 ॥&lt;/p&gt;</description>
    </item>
    <item>
      <title>०९७ सुग्रीवेण विरूपाक्षवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/097_sugrIveNa_virUpAxavadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/097_sugrIveNa_virUpAxavadhaH/</guid>
      <description>&lt;p&gt;तथा तैः कृत्तगात्रैस्तु दशग्रीवेण मार्गणैः।&lt;br&gt;&#xA;बभूव वसुधा तत्र प्रकीर्णा हरिभिस्तदा ॥ 6.97.1 ॥&lt;br&gt;&#xA;रावणस्याप्रसह्यं तं शरसम्पातमेकतः।&lt;br&gt;&#xA;न शेकुः सहितुं दीप्तं पतङ्गा ज्वलनं यथा ॥ 6.97.2 ॥&lt;br&gt;&#xA;तेऽर्दिता निशितैर्बाणैः क्रोशन्तो विप्रदुद्रुवुः।&lt;br&gt;&#xA;पावकार्चिस्समाविष्टा दह्यमाना यथा गजाः ॥ 6.97.3 ॥&lt;br&gt;&#xA;प्लवङ्गानामनीकानि महाभ्राणीव मारुतः।&lt;br&gt;&#xA;स ययौ समरे तस्मिन् विधमन् रावणः शरैः ॥ 6.97.4 ॥&lt;br&gt;&#xA;कदनं तरसा कृत्वा राक्षसेन्द्रो वनौकसाम्।&lt;br&gt;&#xA;आससाद ततो युद्धे राघवं त्वरितस्तदा ॥ 6.97.5 ॥&lt;br&gt;&#xA;सुग्रीवस्तान् कपीन् दृष्ट्वा भग्नान् विद्रवतो रणे।&lt;br&gt;&#xA;गुल्मे सुषेणं निक्षिप्य चक्रे युद्धेऽद्भुतं मनः ॥ 6.97.6 ॥&lt;br&gt;&#xA;आत्मनः सदृशं वीरः स तं निक्षिप्य वानरम्।&lt;br&gt;&#xA;सुग्रीवोऽभिमुखः शत्रुं प्रतस्थे पादपायुधः ॥ 6.97.7 ॥&lt;br&gt;&#xA;पार्श्वतः पृष्टतश्चास्य सर्वे यूथपाधिपाः स्वयम्।&lt;br&gt;&#xA;अनुजह्रुर्महाशैलान् विविधांश्च महाद्रुमान् ॥ 6.97.8 ॥&lt;br&gt;&#xA;स नर्दन् युधि सुग्रीवः स्वरेण महता महान्।&lt;br&gt;&#xA;पातयन् विविधांश्चान्यान् जगामोत्तमराक्षसान् ॥ 6.97.9 ॥&lt;br&gt;&#xA;ममन्थ च महाकायो राक्षसान् वानरेश्वरः।&lt;br&gt;&#xA;युगान्तसमये वायुः प्रवृद्धानगमानिव ॥ 6.97.10 ॥&lt;br&gt;&#xA;राक्षसानामनीकेषु शैलवर्षं ववर्ष ह।&lt;br&gt;&#xA;अश्मवर्षं यथा मेघः पक्षिसङ्घेषु कानने ॥ 6.97.11 ॥&lt;br&gt;&#xA;कपिराजविमुक्तैस्तैः शैलवर्षैस्तु राक्षसाः।&lt;br&gt;&#xA;विकीर्णशिरसः पेतुर्निकृत्ता इव पर्वताः ॥ 6.97.12 ॥&lt;br&gt;&#xA;अथ सङ्क्षीयमाणेषु राक्षसेषु समन्ततः।&lt;br&gt;&#xA;सुग्रीवेण प्रभग्नेषु पतत्सु निनदत्सु च ॥ 6.97.13 ॥&lt;br&gt;&#xA;विरूपाक्षः स्वकं नाम धन्वी विश्राव्य राक्षसः।&lt;br&gt;&#xA;रथादाप्लुत्य दुर्धर्षो गजस्कन्धमुपारुहत् ॥ 6.97.14 ॥&lt;br&gt;&#xA;स तं द्विरदमारुह्य विरूपाक्षो महारथः।&lt;br&gt;&#xA;विनदन् भीमनिर्ह्रादं वानरानभ्यधावत ॥ 6.97.15 ॥&lt;br&gt;&#xA;सुग्रीवे स शरान् घोरान् विससर्ज चमूमुखे।&lt;br&gt;&#xA;स्थापयामास चोद्विग्नान् राक्षसान् सम्प्रहर्षयन् ॥ 6.97.16 ॥&lt;br&gt;&#xA;स तु विद्धः शितैर्बाणैः कपीन्द्रस्तेन रक्षसा।&lt;br&gt;&#xA;चक्रोध स महाक्रोधो वधे चास्य मनो दधे ॥ 6.97.17 ॥&lt;br&gt;&#xA;ततः पादपमुद्धृत्य शूरः सम्प्रधनो हरिः।&lt;br&gt;&#xA;अभिपत्य जघानास्य प्रमुखे तु महागजम् ॥ 6.97.18 ॥&lt;br&gt;&#xA;स तु प्रहाराभिहतः सुग्रीवेण महागजः।&lt;br&gt;&#xA;अपासर्पद्धनुर्मात्रं निषसाद ननाद च ॥ 6.97.19 ॥&lt;br&gt;&#xA;गजात्तु मथितात्तूर्णमपक्रम्य स वीर्यवान्।&lt;br&gt;&#xA;राक्षसोऽभिमुखः शत्रुं प्रत्युद्गम्य ततः कपिम् ॥ 6.97.20 ॥&lt;br&gt;&#xA;आर्षभं चर्म खड्गं च प्रगृह्य लघुविक्रमः।&lt;br&gt;&#xA;भर्त्सयन्निव सुग्रीवमाससाद व्यवस्थितम् ॥ 6.97.21 ॥&lt;br&gt;&#xA;स हि तस्याभिसङ्क्रुद्धः प्रगृह्य विपुलां शिलाम्।&lt;br&gt;&#xA;विरूपाक्षाय चिक्षेप सुग्रीवो जलदोपमाम् ॥ 6.97.22 ॥&lt;br&gt;&#xA;स तां शिलामापतन्तीं दृष्ट्वा राक्षसपुङ्गवः।&lt;br&gt;&#xA;अपक्रम्य सुविक्रान्तः खड्गेन प्राहरत्तदा ॥ 6.97.23 ॥&lt;br&gt;&#xA;तेन खड्गप्रहारेण रक्षसा बलिना हतः।&lt;br&gt;&#xA;मुहूर्तमभवद्वीरो विसञ्ज्ञ इव वानरः ॥ 6.97.24 ॥&lt;br&gt;&#xA;स तदा सहसोत्पत्य राक्षसस्य महाहवे।&lt;br&gt;&#xA;मुष्टिं संवर्त्य वेगेन पातयामास वक्षसि ॥ 6.97.25 ॥&lt;br&gt;&#xA;तेन खड्गेन सङ्क्रुद्धः सुग्रीवस्य चमूमुखे।&lt;br&gt;&#xA;कवचं पातयामास पद्भ्यामभिहतोऽपतत् ॥ 6.97.26 ॥&lt;br&gt;&#xA;स समुत्थाय पतितः कपिस्तस्य व्यसर्जयत्।&lt;br&gt;&#xA;तलप्रहारमशनेः समानं भीमनिस्वनम् ॥ 6.97.27 ॥&lt;br&gt;&#xA;तलप्रहारं तद्रक्षः सुग्रीवेण समुद्यतम्।&lt;br&gt;&#xA;नैपुण्यान्मोचयित्वैनं मुष्टिनोरस्यताडयत् ॥ 6.97.28 ॥&lt;br&gt;&#xA;मोक्षितं चात्मनो दृष्ट्वा प्रहारं तेन रक्षसा।&lt;br&gt;&#xA;स ददर्शान्तरं तस्य विरूपाक्षस्य वानरः ॥ 6.97.29 ॥&lt;br&gt;&#xA;ततो न्यपातयत् क्रोधाच्छङ्खदेशे महत्तलम् ॥ 6.97.30 ॥&lt;br&gt;&#xA;महेन्द्राशनिकल्पेन तलेनाभिहतः क्षितौ ॥ 6.97.31 ॥&lt;br&gt;&#xA;पपात रुधिरक्लिन्नः शोणितं च समुद्वमन्।&lt;br&gt;&#xA;स्रोतोभ्यस्तु विरूपाक्षो जलं प्रस्रवणादिव ॥ 6.97.32 ॥&lt;br&gt;&#xA;विवृत्तनयनं क्रोधात् सफेनं रुधिराप्लुतम्।&lt;br&gt;&#xA;ददृशुस्ते विरूपाक्षं विरूपाक्षतरं कृतम् ॥ 6.97.33 ॥&lt;br&gt;&#xA;स्फुरन्तं परिवर्तन्तं पार्श्वेन रुधिरोक्षितम्।&lt;br&gt;&#xA;करुणं च विनर्दन्तं ददृशुः कपयो रिपुम् ॥ 6.97.34 ॥&lt;br&gt;&#xA;तथा तु तौ संयति सम्प्रयुक्तौ तरस्विनौ वानरराक्षसानाम्।&lt;br&gt;&#xA;बलार्णवौ सस्वनतुः सुभीमं महार्णवौ द्वाविव भिन्नवेलौ ॥ 6.97.35 ॥&lt;br&gt;&#xA;विनाशितं प्रेक्ष्य विरूपनेत्रं महाबलं तं हरिपार्थिवेन।&lt;br&gt;&#xA;बलं समस्तं कपिराक्षसानामुन्मत्तगङ्गाप्रतिमं बभूव ॥ 6.97.36 ॥&lt;/p&gt;</description>
    </item>
    <item>
      <title>०९८ सुग्रीवेण महोदरवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/098_sugrIveNa_mahodaravadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/098_sugrIveNa_mahodaravadhaH/</guid>
      <description>&lt;p&gt;हन्यमाने बले तूर्णमन्योन्यं ते महामृधे।&lt;br&gt;&#xA;सरसीव महाघर्मे सोपक्षीणे बभूवतुः ॥ 6.98.1 ॥&lt;br&gt;&#xA;स्वबलस्य विघातेन विरूपाक्षवधेन च।&lt;br&gt;&#xA;बभूव द्विगुणं क्रुद्धो रावणो राक्षसाधिपः ॥ 6.98.2 ॥&lt;br&gt;&#xA;बभूवास्य व्यथा युद्धे प्रेक्ष्य दैवविपर्ययम्।&lt;br&gt;&#xA;उवाच च समीपस्थं महोदरमरिन्दमम् ॥ 6.98.3 ॥&lt;br&gt;&#xA;अस्मिन् काले महाबाहो जयाशा त्वयि मे स्थिता।&lt;br&gt;&#xA;जहि शत्रुचमूं वीर दर्शयाद्य पराक्रमम् ॥ 6.98.4 ॥&lt;br&gt;&#xA;भर्तृपिण्डस्य कालोऽयं निर्देष्टुं साधु युध्यताम् ॥ 6.98.5 ॥&lt;br&gt;&#xA;एवमुक्तस्तथेत्युक्त्वा राक्षसेन्द्रो महोदरः।&lt;br&gt;&#xA;प्रविवेशारिसेनां तां पतङ्ग इव पावकम् ॥ 6.98.6 ॥&lt;br&gt;&#xA;ततः स कदनं चक्रे वानराणां महाबलः।&lt;br&gt;&#xA;भर्तृवाक्येन तेजस्वी स्वेन वीर्येण चोदितः ॥ 6.98.7 ॥&lt;br&gt;&#xA;वानराश्च महासत्त्वाः प्रगृह्य विपुलाः शिलाः।&lt;br&gt;&#xA;प्रविश्यारिबलं भीमं जघ्नुस्ते रजनीचरान् ॥ 6.98.8 ॥&lt;br&gt;&#xA;महोदरस्तु सङ्क्रुद्धः शरैः काञ्चनभूषणैः।&lt;br&gt;&#xA;चिच्छेद पाणिपादोरून् वानराणां महाहवे ॥ 6.98.9 ॥&lt;br&gt;&#xA;ततस्ते वानराः सर्वे राक्षसैरर्दिता भृशम्।&lt;br&gt;&#xA;दिशो दश द्रुताः केचित् केचित् सुग्रीवमाश्रिताः ॥ 6.98.10 ॥&lt;br&gt;&#xA;प्रभग्नां समरे दृष्ट्वा वानराणां महाचमूम्।&lt;br&gt;&#xA;अभिदुद्राव सुग्रीवो महोदरमनन्तरम् ॥ 6.98.11 ॥&lt;br&gt;&#xA;प्रगृह्य विपुलां घोरां महीधरसमां शिलाम्।&lt;br&gt;&#xA;चिक्षेप च महातेजास्तद्वधाय हरीस्वरः ॥ 6.98.12 ॥&lt;br&gt;&#xA;तामापतन्तीं सहसा शिलां दृष्ट्वा महोदरः।&lt;br&gt;&#xA;असम्भ्रान्तस्ततो बाणैर्निर्बिभेद दुरासदाम् ॥ 6.98.13 ॥&lt;br&gt;&#xA;रक्षसा तेन बाणौघैर्निकृत्ता सा सहस्रधा।&lt;br&gt;&#xA;निपपात शिला भूमौ गृध्रचक्रमिवाकुलम् ॥ 6.98.14 ॥&lt;br&gt;&#xA;तां तु भिन्नां शिलां दृष्ट्वा सुग्रीवः क्रोधमूर्च्छितः।&lt;br&gt;&#xA;सालमुत्पाट्य चिक्षेप राक्षसे रणमूर्धनि ॥ 6.98.15 ॥&lt;br&gt;&#xA;शरैश्च विददारैनं शूरः परपुरञ्जयः ॥ 6.98.16 ॥&lt;br&gt;&#xA;स ददर्श ततः क्रुद्धः परिघं पतितं भुवि ॥ 6.98.17 ॥&lt;br&gt;&#xA;आविध्य तु स तं दीप्तं परिघं तस्य दर्शयन्।&lt;br&gt;&#xA;परिघाग्रेण वेगेन जघानास्य हयोत्तमान् ॥ 6.98.18 ॥&lt;br&gt;&#xA;तस्माद्धतहयाद्वीरः सोऽवप्लुत्य महारथात्।&lt;br&gt;&#xA;गदां जग्राह सङ्क्रुद्धो राक्षसोऽथ महोदरः ॥ 6.98.19 ॥&lt;br&gt;&#xA;गदापरिघहस्तौ तौ युधि वीरौ समीयतुः।&lt;br&gt;&#xA;नर्दन्तौ गौवृषप्रख्यौ घनाविव सविद्युतौ ॥ 6.98.20 ॥&lt;br&gt;&#xA;ततः क्रुद्धो गदां तस्मै चिक्षेप रजनीचरः।&lt;br&gt;&#xA;ज्वलन्तीं भास्कराभासां सुग्रीवाय महोदरः ॥ 6.98.21 ॥&lt;br&gt;&#xA;सुग्रीवो रोषताम्राक्षः समुद्यम्य महाहवे।&lt;br&gt;&#xA;आजघान गदां तस्य परिघेण हरीश्वरः ॥ 6.98.22 ॥&lt;br&gt;&#xA;पपात स गदोद्भिन्नः परिघस्तस्य भूतले ॥ 6.98.23 ॥&lt;br&gt;&#xA;ततो जग्राह तेजस्वी सुग्रीवो वसुधातलात्।&lt;br&gt;&#xA;आयसं मुसलं घोरं सर्वतो हेमभूषितम् ॥ 6.98.24 ॥&lt;br&gt;&#xA;स तमुद्यम्य चिक्षेप सोऽप्यन्यां व्याक्षिपद्गदाम्।&lt;br&gt;&#xA;भिन्नावन्योन्यमासाद्य पेततुर्धरणीतले ॥ 6.98.25 ॥&lt;br&gt;&#xA;ततो भग्नप्रहरणौ मुष्टिभ्यां तौ समीयतुः।&lt;br&gt;&#xA;तेजोबलसमाविष्टौ दीप्ताविव हुताशनौ ॥ 6.98.26 ॥&lt;br&gt;&#xA;जघ्नतुस्तौ तदाऽन्योन्यं नेदतुश्च पुनःपुनः।&lt;br&gt;&#xA;तलैश्चान्योन्यमाहत्य पेततुर्धरणीतले ॥ 6.98.27 ॥&lt;br&gt;&#xA;भुजैश्चिक्षिपतुर्वीरावन्योन्यमपराजितौ।&lt;br&gt;&#xA;जग्मतुस्तौ श्रमं वीरौ बाहुयुद्धे परन्तपौ ॥ 6.98.28 ॥&lt;br&gt;&#xA;आजहार ततः खड्गमदूरपरिवर्तिनम्।&lt;br&gt;&#xA;राक्षसश्चर्मणा सार्धं महावेगो महोदरः ॥ 6.98.29 ॥&lt;br&gt;&#xA;तथैव च महाखड्गं चर्मणा पतितं सह।&lt;br&gt;&#xA;जग्राह वानरश्रेष्ठः सुग्रीवो वेगवत्तरः ॥ 6.98.30 ॥&lt;br&gt;&#xA;तौ तु रोषपरीताङ्गौ नर्दन्तावभ्यधावताम्।&lt;br&gt;&#xA;उद्यतासी रणे हृष्टौ युधि शस्त्रविशारदौ ॥ 6.98.31 ॥&lt;br&gt;&#xA;दक्षिणं मण्डलं चोभौ सुतूर्णं सम्परीयतुः।&lt;br&gt;&#xA;अन्योन्यमभिसङ्क्रुद्धौ जये प्रणिहितावुभौ ॥ 6.98.32 ॥&lt;br&gt;&#xA;स तु शूरो महावेगो वीर्यश्लाघी महोदरः।&lt;br&gt;&#xA;महाचर्मणि तं खड्गं पातयामास दुर्मतिः ॥ 6.98.33 ॥&lt;br&gt;&#xA;लग्नमुत्कर्षतः खड्गं खड्गेन कपिकुञ्जरः।&lt;br&gt;&#xA;जहार सशिरस्त्राणं कुण्डलोपहितं शिरः ॥ 6.98.34 ॥&lt;br&gt;&#xA;निकृत्तशिरसस्तस्य पतितस्य महीतले।&lt;br&gt;&#xA;तद्बलं राक्षसेन्द्रस्य दृष्ट्वा तत्र न तिष्ठते ॥ 6.98.35 ॥&lt;br&gt;&#xA;हत्वा तं वानरैः सार्धं ननाद मुदितो हरिः।&lt;br&gt;&#xA;चुक्रोध च दशग्रीवो बभौ हृष्टश्च राघवः ॥ 6.98.36 ॥&lt;br&gt;&#xA;विषण्णवदनाः सर्वे राक्षसा दीनचेतसः।&lt;br&gt;&#xA;विद्रवन्ति ततः सर्वे भयवित्रस्तचेतसः ॥ 6.98.37 ॥&lt;br&gt;&#xA;महोदरं तं विनिपात्य भूमौ महागिरेः कीर्णमिवैकदेशम्।&lt;br&gt;&#xA;सूर्यात्मजस्तत्र रराज लक्ष्म्या सूर्यः स्वतेजोभिरिवाप्रधृष्यः ॥ 6.98.38 ॥&lt;br&gt;&#xA;अथ विजयमवाप्य वानरेन्द्रः समरमुखे सुरयक्षसिद्धसङ्घैः।&lt;br&gt;&#xA;अवनितलगतैश्च भूतसङ्घैर्हरुषसमाकुलितैः स्तुतो महात्मा ॥ 6.98.39 ॥&lt;/p&gt;</description>
    </item>
    <item>
      <title>०९९ अङ्गदेन महापार्श्ववधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/099_angadena_mahApArshvavadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/099_angadena_mahApArshvavadhaH/</guid>
      <description>&lt;p&gt;सुग्रीवेण समीक्ष्याथ क्रोधात् संरक्तलोचनः।&lt;br&gt;&#xA;अङ्गदस्य चमूं भीमां क्षोभयामास सायकैः ॥ 6.99.1 ॥&lt;br&gt;&#xA;स वानराणां मुख्यानामुत्तमाङ्गानि सर्वशः।&lt;br&gt;&#xA;पातयामास कायेभ्यः फलं वृन्तादिवानिलः ॥ 6.99.2 ॥&lt;br&gt;&#xA;केषाञ्चिदिषुभिर्बाहून् स्कन्धांश्चिच्छेद राक्षसः।&lt;br&gt;&#xA;वानराणां सुसङ्क्रुद्धः पार्श्वं केषां व्यदारयत् ॥ 6.99.3 ॥&lt;br&gt;&#xA;तेऽर्दिता बाणवर्षेण महापार्श्वेन वानराः।&lt;br&gt;&#xA;विषादविमुखाः सर्वे बभूवुर्गतचेतसः ॥ 6.99.4 ॥&lt;br&gt;&#xA;निरीक्ष्य बलमुद्विग्नमङ्गदो राक्षसार्दितम्।&lt;br&gt;&#xA;वेगं चक्रे महाबाहुः समुद्र इव पर्वणि ॥ 6.99.5 ॥&lt;br&gt;&#xA;आयसं परिघं गृह्य सूर्यरश्मिसमप्रभम्।&lt;br&gt;&#xA;समरे वानरश्रेष्ठो महापार्श्वे न्यपातयत् ॥ 6.99.6 ॥&lt;br&gt;&#xA;स तु तेन प्रहारेण महापार्श्वो विचेतनः।&lt;br&gt;&#xA;ससूतः स्यन्दनात्तस्माद्विसञ्ज्ञः प्रापतद्भुवि ॥ 6.99.7 ॥&lt;br&gt;&#xA;सर्क्षराजस्तु तेजस्वी नीलाञ्जनचयोपमः।&lt;br&gt;&#xA;निष्पत्य सुमहावीर्यः स्वाद्व्यूहान्मेघसन्निभात् ॥ 6.99.8 ॥&lt;br&gt;&#xA;प्रगृह्य गिरिशृङ्गाभां क्रुद्धः सुविपुलां शिलाम्।&lt;br&gt;&#xA;अश्वान् जघान तरसा स्यन्दनं च बभञ्ज तम् ॥ 6.99.9 ॥&lt;br&gt;&#xA;मुहूर्ताल्लब्धसञ्ज्ञस्तु महापार्श्वो महाबलः।&lt;br&gt;&#xA;अङ्गदं बहुभिर्बाणैर्भूयस्तं प्रत्यविध्यत ॥ 6.99.10 ॥&lt;br&gt;&#xA;जाम्बवन्तं त्रिभिर्बाणैराजघान स्तनान्तरे।&lt;br&gt;&#xA;ऋक्षराजं गवाक्षं च जघान बहुभिः शरैः ॥ 6.99.11 ॥&lt;br&gt;&#xA;जाम्बवन्तं गवाक्षं च स दृष्ट्वा शरपीडितौ।&lt;br&gt;&#xA;जग्राह परिघं घोरमङ्गदः क्रोधमूर्च्छितः ॥ 6.99.12 ॥&lt;br&gt;&#xA;तस्याङ्गदः प्रकुपितो राक्षसस्य तमायसम्।&lt;br&gt;&#xA;दूरस्थितस्य परिघं रविरश्मिसमप्रभम् ॥ 6.99.13 ॥&lt;br&gt;&#xA;द्वाभ्यां भुजाभ्यां सङ्गृह्य भ्रामयित्वा च वेगवान्।&lt;br&gt;&#xA;महापार्श्वस्य चिक्षेप वधार्थं वालिनः सुतः ॥ 6.99.14 ॥&lt;br&gt;&#xA;स तु क्षिप्तो बलवता परिघस्तस्य रक्षसः।&lt;br&gt;&#xA;धनुश्च सशरं हस्ताच्छिरस्त्रं चाप्यपातयत् ॥ 6.99.15 ॥&lt;br&gt;&#xA;तं समासाद्य वेगेन वालिपुत्रः प्रतापवान्।&lt;br&gt;&#xA;तलेनाभ्यहनत् क्रुद्धः कर्णमूले सकुण्डले ॥ 6.99.16 ॥&lt;br&gt;&#xA;स तु क्रुद्धो महावेगो महापार्श्वो महाद्युतिः।&lt;br&gt;&#xA;करेणैकेन जग्राह सुमहान्तं परश्वधम् ॥ 6.99.17 ॥&lt;br&gt;&#xA;तं तैलधौतं विमलं शैलसारमयं दृढम्।&lt;br&gt;&#xA;राक्षसः परमक्रुद्धो वालिपुत्रे न्यपातयत् ॥ 6.99.18 ॥&lt;br&gt;&#xA;तेन वामांसफलके भृशं प्रत्यवपादितम्।&lt;br&gt;&#xA;अङ्गदो मोक्षयामास सरोषः स परश्वधम् ॥ 6.99.19 ॥&lt;br&gt;&#xA;स वीरो वज्रसङ्काशमङ्गदो मुष्टिमात्मनः।&lt;br&gt;&#xA;संवर्तयत् सुसङ्क्रुद्धः पितुस्तुल्यपराक्रमः ॥ 6.99.20 ॥&lt;br&gt;&#xA;राक्षसस्य स्तनाभ्याशे मर्मज्ञो हृदयं प्रति।&lt;br&gt;&#xA;इन्द्राशनिसमस्पर्शं स मुष्टिं विन्यपातयत् ॥ 6.99.21 ॥&lt;br&gt;&#xA;तेन तस्य निपातेन राक्षसस्य महामृधे।&lt;br&gt;&#xA;पफाल हृदयं चाशु स पपात हतो भुवि ॥ 6.99.22 ॥&lt;br&gt;&#xA;तस्मिन्निपतिते भूमौ तत् सैन्यं सम्प्रचुक्षुभे।&lt;br&gt;&#xA;अभवच्च महान् क्रोधः समरे रावणस्य तु ॥ 6.99.23 ॥&lt;br&gt;&#xA;वानराणां च हृष्टानां सिंहनादश्च पुष्कलः।&lt;br&gt;&#xA;स्फोटयन्निव शब्देन लङ्कां साट्टालगोपुराम् ॥ 6.99.24 ॥&lt;br&gt;&#xA;महेन्द्रेणेव देवानां नादः समभवन्महान् ॥ 6.99.25 ॥&lt;br&gt;&#xA;अथेन्द्रशत्रुस्त्रिदिवालयानां वनौकसां चैव महाप्रणादम्।&lt;br&gt;&#xA;श्रुत्वा सरोषं युधि राक्षसेन्द्रः पुनश्च युद्धाभिमुखोऽवतस्थे ॥ 6.99.26 ॥&lt;/p&gt;</description>
    </item>
    <item>
      <title>१०० राम-रावणयुद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/100_rAma-rAvaNayuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/11-rAvaNa-palAyanam/100_rAma-rAvaNayuddham/</guid>
      <description>&lt;p&gt;तस्मिंश्च निहते वीरे विरूपाक्षे महाबले।&lt;br&gt;&#xA;आविवेश महान् क्रोधो रावणं तं महामृधे ॥ 6.100.1 ॥&lt;br&gt;&#xA;सूतं सञ्चोदयामास वाक्यं चेदमुवाच ह ॥ 6.100.2 ॥&lt;br&gt;&#xA;निहतानाममात्यानां रुद्धस्य नगरस्य च।&lt;br&gt;&#xA;दुःखमेषोऽपनेष्यामि हत्वा तौ रामलक्ष्मणौ ॥ 6.100.3 ॥&lt;br&gt;&#xA;रामवृक्षं रणे हन्मि सीतापुष्पफलप्रदम्।&lt;br&gt;&#xA;प्रशाखा यस्य सुग्रीवो जाम्बवान् कुमुदो नलः ॥ 6.100.4 ॥&lt;br&gt;&#xA;मैन्दश्च द्विविदश्चैव ह्यङ्गदो गन्धमादनः।&lt;br&gt;&#xA;हमूमांश्च सुषेणश्च सर्वे च हरियूथपाः ॥ 6.100.5 ॥&lt;br&gt;&#xA;स दिशो दश धोषेण रथस्यातिरथो महान्।&lt;br&gt;&#xA;नादयन् प्रययौ तूर्णं राघवं चाभ्यवर्तत ॥ 6.100.6 ॥&lt;br&gt;&#xA;पूरिता तेन शब्देन सनदीगिरिकानना।&lt;br&gt;&#xA;सञ्चचाल मही सर्वा सवराहमृगद्विपा ॥ 6.100.7 ॥&lt;br&gt;&#xA;तामसं स महाघोरं चकारास्त्रं सुदारुणम्।&lt;br&gt;&#xA;निर्ददाह कपीन् सर्वांस्ते प्रपेतुः समन्ततः ॥ 6.100.8 ॥&lt;br&gt;&#xA;उत्पपात रजो घोरं तैर्भग्नैः सम्प्रधावितैः।&lt;br&gt;&#xA;न हि तत्सहितुं शेकुर्ब्रह्मणा निर्मितं स्वयम् ॥ 6.100.9 ॥&lt;br&gt;&#xA;तान्यनीकान्यनेकानि रावणस्य शरोत्तमैः।&lt;br&gt;&#xA;दृष्ट्वा भग्नानि शतशो राघवः पर्यवस्थितः ॥ 6.100.10 ॥&lt;br&gt;&#xA;ततो राक्षसशार्दूलो विद्राव्य हरिवाहिनीम्।&lt;br&gt;&#xA;स ददर्श ततो रामं तिष्ठन्तमपारजितम् ॥ 6.100.11 ॥&lt;br&gt;&#xA;आलिखन्तमिवाकाशमवष्टभ्य महद्धनुः।&lt;br&gt;&#xA;पद्मपत्रविशालाक्षं दीर्घबाहुमरिन्दमम् ॥ 6.100.12 ॥&lt;br&gt;&#xA;ततो रामो महातेजाः सौमित्रिसहितो बली।&lt;br&gt;&#xA;वानरांश्च रणे भग्नानापतन्तं च रावणम् ॥ 6.100.13 ॥&lt;br&gt;&#xA;समीक्ष्य राघवो हृष्टो मध्ये जग्राह कार्मुकम् ॥ 6.100.14 ॥&lt;br&gt;&#xA;विस्फारयितुमारेभे ततः स धनुरुत्तमम्।&lt;br&gt;&#xA;महावेगं महानादं निर्भिन्दन्निव मेदिनीम् ॥ 6.100.15 ॥&lt;br&gt;&#xA;रावणस्य च बाणौघैरामविस्फारितेन च।&lt;br&gt;&#xA;शब्देन राक्षसास्ते च पेतुश्च शतशस्तदा ॥ 6.100.16 ॥&lt;br&gt;&#xA;तयोः शरपथं प्राप्तो रावणो राजपुत्रयोः।&lt;br&gt;&#xA;स बभौ च यथा राहुः समीपे शशिसूर्ययोः ॥ 6.100.17 ॥&lt;br&gt;&#xA;तमिच्छन् प्रथमं योद्धुं लक्ष्मणो निशितैः शरैः।&lt;br&gt;&#xA;मुमोच धनुरायम्य शरानग्निशिखोपमान् ॥ 6.100.18 ॥&lt;br&gt;&#xA;तान्मुक्तमात्रानाकाशे लक्ष्मणेन धनुष्मता।&lt;br&gt;&#xA;बाणान् बाणैर्महातेजा रावणः प्रत्यवारयत् ॥ 6.100.19 ॥&lt;br&gt;&#xA;एकमेकेन बाणेन त्रिभिस्त्रीन् दशभिर्दश।&lt;br&gt;&#xA;लक्ष्मणस्य प्रचिच्छेद दर्शयन् पाणिलाघवम् ॥ 6.100.20 ॥&lt;br&gt;&#xA;अभ्यतिक्रम्य सौमित्रिं रावणः समितिञ्जयः।&lt;br&gt;&#xA;आससाद ततो रामं स्थितं शैलमिवाचलम् ॥ 6.100.21 ॥&lt;br&gt;&#xA;स सङ्ख्ये राममासाद्य क्रोधसंरक्तलोचनः।&lt;br&gt;&#xA;व्यसृजच्छरवर्षाणि रावणो राघवोपरि ॥ 6.100.22 ॥&lt;br&gt;&#xA;शरधारास्ततो रामो रावणस्य धनुश्च्युताः।&lt;br&gt;&#xA;दृष्ट्वैवापततः शीघ्रं भल्लान् जग्राह सत्वरम् ॥ 6.100.23 ॥&lt;br&gt;&#xA;तान् शरौघांस्ततो भल्लैस्तीक्ष्णैश्चिच्छेद राघवः।&lt;br&gt;&#xA;दीप्यमानान् महाघोरान् क्रुद्धानाशीविषानिव ॥ 6.100.24 ॥&lt;br&gt;&#xA;राघवो रावणं तूर्णं रावणो राघवं तदा।&lt;br&gt;&#xA;अन्योन्यं विविधैस्तीक्ष्णैः शरैरभिववर्षतुः ॥ 6.100.25 ॥&lt;br&gt;&#xA;चेरतुश्च चिरं चित्रं मण्डलं सव्यदक्षिणम्।&lt;br&gt;&#xA;बाणवेगान् समुत्क्षिप्तावन्योन्यमपारजितौ ॥ 6.100.26 ॥&lt;br&gt;&#xA;तयोर्भूतानि वित्रेसुर्युगपत् सम्प्रयुध्यतोः।&lt;br&gt;&#xA;रौद्रयोः सायकमुचोर्यमान्तकनिकाशयोः ॥ 6.100.27 ॥&lt;br&gt;&#xA;सन्ततं विविधैर्बाणैर्बभूव गगनं तदा।&lt;br&gt;&#xA;घनैरिवातपापाये विद्युन्मालासमाकुलैः ॥ 6.100.28 ॥&lt;br&gt;&#xA;गवाक्षितमिवाकाशं बभूव शरवृष्टिभिः ॥ 6.100.29 ॥&lt;br&gt;&#xA;शरान्धकारं तौ भीमं चक्रुतुः समरं तदा।&lt;br&gt;&#xA;गतेऽस्तं तपने चापि महामेघाविवोत्थितौ ॥ 6.100.30 ॥&lt;br&gt;&#xA;बभूव तुमुलं युद्धमन्योन्यवधकाङ्क्षिणोः।&lt;br&gt;&#xA;अनासाद्यमचिन्त्यं च वृत्रवासवयोरिव ॥ 6.100.31 ॥&lt;br&gt;&#xA;उभौ हि परमेष्वासावुभौ शस्त्रविशारदौ।&lt;br&gt;&#xA;उभावस्त्रविदां मुख्यावुभौ युद्धे विचेरतुः ॥ 6.100.32 ॥&lt;br&gt;&#xA;उभौ हि येन व्रजतस्तेन तेन शरोर्मयः।&lt;br&gt;&#xA;ऊर्मयो वायुना विद्धा जग्मुः सागरयोरिव ॥ 6.100.33 ॥&lt;br&gt;&#xA;ततः संसक्तहस्तस्तु रावणो लोकरावणः।&lt;br&gt;&#xA;नाराचमालां रामस्य ललाटे प्रत्यमुञ्चत ॥ 6.100.34 ॥&lt;br&gt;&#xA;रौद्रचापप्रयुक्तां तां नीलोत्पलदलप्रभाम्।&lt;br&gt;&#xA;शिरसा धारयन् रामो न व्यथां प्रत्यपद्यत ॥ 6.100.35 ॥&lt;br&gt;&#xA;शरान् भूयः समादाय रामः क्रोधसमन्वितः।&lt;br&gt;&#xA;मुमोच च महातेजाश्चापमायम्य वीर्यवान् ॥ 6.100.36 ॥&lt;br&gt;&#xA;ते महामेघसङ्काशे कवचे पतिताः शराः।&lt;br&gt;&#xA;अवध्ये राक्षसेन्द्रस्य न व्यथां जनयंस्तदा ॥ 6.100.37 ॥&lt;br&gt;&#xA;पुनरेवाथ तं रामो रथस्थं राक्षसाधिपम्।&lt;br&gt;&#xA;ललाटे परमास्त्रेण सर्वास्त्रकुशलो रणे ॥ 6.100.38 ॥&lt;br&gt;&#xA;ते भित्त्वा बाणरूपाणि पञ्चशीर्षा इवोरगाः।&lt;br&gt;&#xA;श्वसन्तो विविशुर्भूमिं रावणप्रतिकूलिताः ॥ 6.100.39 ॥&lt;br&gt;&#xA;निहत्य राघवस्यास्त्रं रावणः क्रोधमूर्च्छितः।&lt;br&gt;&#xA;आसुरं सुमहाघोरमस्त्रं प्रादुश्चकार ह ॥ 6.100.40 ॥&lt;br&gt;&#xA;सिंहव्याघ्रमुखाश्चान्यान् कङ्ककाकमुखानपि।&lt;br&gt;&#xA;गृध्रश्येनमुखांश्चापि शृगालवदनांस्तथा ॥ 6.100.41 ॥&lt;br&gt;&#xA;ईहामृगमुखांश्चान्यान् व्यादितास्यान् भयानकान्।&lt;br&gt;&#xA;पञ्चास्यान् लेलिहानांश्च ससर्ज निशितान् शरान् ॥ 6.100.42 ॥&lt;br&gt;&#xA;शरान् खरमुखांश्चान्यान् वराहमुखसंस्थितान्।&lt;br&gt;&#xA;श्वानकुक्कुटवक्त्रांश्च मकराशीविषाननान् ॥ 6.100.43 ॥&lt;br&gt;&#xA;एतानन्यांश्च मायावी ससर्ज निशितान् शरान्।&lt;br&gt;&#xA;रामं प्रति महातेजाः क्रुद्धः सर्प इव श्वसन् ॥ 6.100.44 ॥&lt;br&gt;&#xA;आसुरेण समाविष्टः सोऽस्त्रेण रघुनन्दनः।&lt;br&gt;&#xA;ससर्जास्त्रं महोत्साहः पावकं पावकोपमः ॥ 6.100.45 ॥&lt;br&gt;&#xA;अग्निदीप्तमुखान् बाणान् तथा सूर्यमुखानपि।&lt;br&gt;&#xA;चन्द्रार्धचन्द्रवक्त्रांश्च धूमकेतुमुखानपि ॥ 6.100.46 ॥&lt;br&gt;&#xA;ग्रहनक्षत्रवक्त्रांश्च महोल्कामुखसंस्थितान्।&lt;br&gt;&#xA;विद्युज्जिह्वोपमांश्चान्यान् ससर्ज निशितान् शरान् ॥ 6.100.47 ॥&lt;br&gt;&#xA;ते रावणशरा घोरा राघवास्त्रसमाहताः ॥ 6.100.48 ॥&lt;br&gt;&#xA;विलयं जग्मुराकाशे जग्मुश्चैव सहस्रशः ॥ 6.100.49 ॥&lt;br&gt;&#xA;हृष्टा नेदुस्ततः सर्वे कपयः कामरूपिणः।&lt;br&gt;&#xA;सुग्रीवप्रमुखा वीराः परिवार्य तु राघवम् ॥ 6.100.50 ॥&lt;br&gt;&#xA;ततस्तदस्त्रं विनिहत्य राघवः प्रसह्य तद्रावणबाहुनिस्सृतम्।&lt;br&gt;&#xA;मुदाऽन्वितो दाशरथिर्महाहवे विनेदुरुच्चैर्मुदिताः कपीश्वराः ॥ 6.100.51 ॥&lt;/p&gt;</description>
    </item>
  </channel>
</rss>
