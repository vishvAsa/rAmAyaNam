<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०९-राघव-मूर्च्छा on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/</link>
    <description>Recent content in &#43;०९-राघव-मूर्च्छा on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/index.xml" rel="self" type="application/rss+xml" />
    <item>
      <title>०६८ रावणशोकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/068_rAvaNashokaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/068_rAvaNashokaH/</guid>
      <description>&lt;p&gt;कुम्भकर्णं हतं दृष्ट्वा राघवेण महात्मना।&lt;br&gt;&#xA;राक्षसा राक्षसेन्द्राय रावणाय न्यवेदयन् ॥ 6.68.1 ॥&lt;br&gt;&#xA;राजन् स कालसङ्काशः संयुक्तः कालकर्मणा।&lt;br&gt;&#xA;विद्राव्य वानरीं सेनां भक्षयित्वा च वानरान् ॥ 6.68.2 ॥&lt;br&gt;&#xA;प्रतपित्वा मुहूर्तं च प्रशान्तो राम तेजसा।&lt;br&gt;&#xA;कायेनार्धप्रविष्टेन समुद्रं भीमदर्शनम् ॥ 6.68.3 ॥&lt;br&gt;&#xA;निकृत्तकण्ठोरुभुजो विक्षरन् रुधिरं बहु।&lt;br&gt;&#xA;रुद्ध्वा द्वारं शरीरेण लङ्कायाः पर्वतोपमः ॥ 6.68.4 ॥&lt;br&gt;&#xA;कुम्भकर्णस्तव भ्राता काकुत्स्थशरपीडितः।&lt;br&gt;&#xA;लगण्डभूतो विकृतो दावदग्ध इव द्रुमः ॥ 6.68.5 ॥&lt;br&gt;&#xA;तं श्रुत्वा निहतं सङ्ख्ये कुम्भकर्णं महाबलम्।&lt;br&gt;&#xA;रावणः शोकसन्तप्तो मुमोह च पपात च ॥ 6.68.6 ॥&lt;br&gt;&#xA;पितृव्यं निहतं दृष्ट्वा देवान्तकनरान्तकौ।&lt;br&gt;&#xA;त्रिशिराश्चातिकायश्च रुरुदुः शोकपीडिताः ॥ 6.68.7 ॥&lt;br&gt;&#xA;भ्रातरं निहतं दृष्ट्वा रामेणाक्लिष्टकर्मणा।&lt;br&gt;&#xA;महोदरमहापार्श्वौ शोकाक्रान्तौ बभूवतुः ॥ 6.68.8 ॥&lt;br&gt;&#xA;ततः कृच्छ्रात् समासाद्य सञ्ज्ञां राक्षसपुङ्गवः।&lt;br&gt;&#xA;कुम्भकर्णवधाद्दीनो विललाप स रावणः ॥ 6.68.9 ॥&lt;br&gt;&#xA;हा वीर रिपुदर्पघ्न कुम्भकर्ण महाबल।&lt;br&gt;&#xA;त्वं मां विहाय वै दैवाद्यातोऽसि यमसादनम् ॥ 6.68.10 ॥&lt;br&gt;&#xA;मम शल्यमनुद्धत्य बान्धवानां महाबल।&lt;br&gt;&#xA;शत्रुसैन्यं प्रताप्यैकस्त्वं मां सन्त्यज्य गच्छसि ॥ 6.68.11 ॥&lt;br&gt;&#xA;इदानीं खल्वहं नास्मि यस्य मे दक्षिणो भुजः।&lt;br&gt;&#xA;पतितो यं समाश्रित्य न बिभेमि सुरासुरात् ॥ 6.68.12 ॥&lt;br&gt;&#xA;कथमेवंविधो वीरो देवदानवदर्पहा।&lt;br&gt;&#xA;कालाग्निरुद्रप्रतिमो रणे रामेण वै हतः ॥ 6.68.13 ॥&lt;br&gt;&#xA;यस्य ते वज्रनिष्पेषो न कुर्याद्व्यसनं सदा।&lt;br&gt;&#xA;स कथं रामबाणार्तः प्रसुप्तोऽसि महीतले ॥ 6.68.14 ॥&lt;br&gt;&#xA;एते देवगणाः सार्धमृष्टिभिर्गगने स्थिताः।&lt;br&gt;&#xA;निहतं त्वां रणे दृष्ट्वा निनदन्ति प्रहर्षिताः ॥ 6.68.15 ॥&lt;br&gt;&#xA;ध्रुवमद्यैव संहृष्टा लब्धलक्षाः प्लवङ्गमाः।&lt;br&gt;&#xA;आरोक्ष्यन्ति हि दुर्गाणि लङ्काद्वाराणि सर्वशः ॥ 6.68.16 ॥&lt;br&gt;&#xA;राज्येन नास्ति मे कार्यं किं करिष्यामि सीतया।&lt;br&gt;&#xA;कुम्भकर्णविहीनस्य जीविते नास्ति मे रतिः ॥ 6.68.17 ॥&lt;br&gt;&#xA;यद्यहं भ्रातृहन्तारं न हन्मि युधि राघवम्।&lt;br&gt;&#xA;ननु मे मरणं श्रेयो न चेदं व्यर्थजीवितम् ॥ 6.68.18 ॥&lt;br&gt;&#xA;अद्यैव तं गमिष्यामि देशं यत्रानुजो मम।&lt;br&gt;&#xA;नहि भ्रातॄन् समुत्सृज्य क्षणं जीवितुमुत्सहे ॥ 6.68.19 ॥&lt;br&gt;&#xA;देवा हि मां हसिष्यन्ति दृष्ट्वा पूर्वापकारिणम्।&lt;br&gt;&#xA;कथमिन्द्रं जयिष्यामि कुम्भकर्ण हते त्वयि ॥ 6.68.20 ॥&lt;br&gt;&#xA;तदिदं मामनुप्राप्तं विभीषणवचः शुभम्।&lt;br&gt;&#xA;यदज्ञानान्मया तस्य न गृहीतं महात्मनः ॥ 6.68.21 ॥&lt;br&gt;&#xA;विभीषणवचो यावत् कुम्भकर्णप्रहस्तयोः।&lt;br&gt;&#xA;विनाशोऽयं समुत्पन्नो मां व्रीडयति दारुणः ॥ 6.68.22 ॥&lt;br&gt;&#xA;तस्यायं कर्मणः प्राप्तो विपाको मम शोकदः।&lt;br&gt;&#xA;यन्मया धार्मिकः श्रीमान् स निरस्तो विभीषणः ॥ 6.68.23 ॥&lt;br&gt;&#xA;इति बहुविधमाकुलान्तरात्मा कृपणमतीव विलप्य कुम्भकर्णम्।&lt;br&gt;&#xA;न्यपतदथ दशाननो भृशार्तस्तमनुजमिन्द्ररिपुं हतं विदित्वा ॥ 6.68.24 ॥&lt;/p&gt;</description>
    </item>
    <item>
      <title>०६९ नरान्तकवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/069_narAntakavadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/069_narAntakavadhaH/</guid>
      <description>&lt;p&gt;एवं विलपमानस्य रावणस्य दुरात्मनः।&lt;br&gt;&#xA;श्रुत्वा शोकाभितप्तस्य त्रिशिरा वाक्यमब्रवीत् ॥ 6.69.1 ॥&lt;br&gt;&#xA;एवमेव महावीर्यो हतो नस्तातमध्यमः।&lt;br&gt;&#xA;न तु सत्पुरुषा राजन् विलपन्ति यथा भवान् ॥ 6.69.2 ॥&lt;br&gt;&#xA;नूनं त्रिभुवनस्यापि पर्याप्तस्त्वमसि प्रभो।&lt;br&gt;&#xA;स कस्मात् प्राकृत इव शोचस्यात्मानमीदृशम् ॥ 6.69.3 ॥&lt;br&gt;&#xA;ब्रह्मदत्ताऽस्ति ते शक्तिः कवचः सायको धनुः।&lt;br&gt;&#xA;सहस्रखरसंयुक्तो रथो मेघस्वनो महान् ॥ 6.69.4 ॥&lt;br&gt;&#xA;त्वयाऽसकृद्विशस्त्रेण विशस्ता देवदानवाः।&lt;br&gt;&#xA;स सर्वायुधसम्पन्नो राघवं शास्तुमर्हसि ॥ 6.69.5 ॥&lt;br&gt;&#xA;कामं तिष्ठ महाराज निर्गमिष्याम्यहं रणम्।&lt;br&gt;&#xA;उद्धरिष्यामि ते शत्रून् गरुडः पन्नगानिव ॥ 6.69.6 ॥&lt;br&gt;&#xA;शम्बरो देवराजेन नरको विष्णुना यथा।&lt;br&gt;&#xA;तथाऽद्य शयिता रामो मया युधि निपातितः ॥ 6.69.7 ॥&lt;br&gt;&#xA;श्रुत्वा त्रिशिरसो वाक्यं रावणो राक्षसाधिपः।&lt;br&gt;&#xA;पुनर्जातमिवात्मानं मन्यते कालचोदितः ॥ 6.69.8 ॥&lt;br&gt;&#xA;श्रुत्वा त्रिशिरसो वाक्यं देवान्तकनरान्तकौ।&lt;br&gt;&#xA;अतिकायश्च तेजस्वी बभूवुर्युद्धहर्षिताः ॥ 6.69.9 ॥&lt;br&gt;&#xA;ततोऽहमहमित्येव गर्जन्तो नैर्ऋतर्षभाः।&lt;br&gt;&#xA;रावणस्य सुता वीराः शक्रतुल्यपराक्रमाः ॥ 6.69.10 ॥&lt;br&gt;&#xA;अन्तरिक्षगताः सर्वे सर्वे मायाविशारदाः।&lt;br&gt;&#xA;सर्वे त्रिदशदर्पघ्नाः सर्वे च रणदुर्जयाः ॥ 6.69.11 ॥&lt;br&gt;&#xA;सर्वे समरमासाद्य न श्रूयन्ते पराजिताः।&lt;br&gt;&#xA;देवैरपि सगन्धर्वैः सकिन्नरमहोरगैः ॥ 6.69.12 ॥&lt;br&gt;&#xA;सर्वे च विदुषो वीराः सर्वे युद्धविशारदाः।&lt;br&gt;&#xA;सर्वे प्रवरविज्ञानाः सर्वे लब्धवरास्तथा ॥ 6.69.13 ॥&lt;br&gt;&#xA;स तैस्तदा भास्करतुल्यवर्चसैः सुतैर्वृतः शत्रुबलप्रमर्दनैः।&lt;br&gt;&#xA;रराज राजा मघवान् यथाऽमरैर्वृतो महादानवदर्पनाशनैः ॥ 6.69.14 ॥&lt;br&gt;&#xA;स पुत्रान् सम्परिष्वज्य भूषयित्वा च भूषणैः।&lt;br&gt;&#xA;आशीर्भिश्च प्रशस्ताभिः प्रेषयामास संयुगे ॥ 6.69.15 ॥&lt;br&gt;&#xA;युद्धोन्मत्तं च मत्तं च भ्रातरौ चापि रावणः।&lt;br&gt;&#xA;रक्षणार्थं कुमाराणां प्रेषयामास संयुगे ॥ 6.69.16 ॥&lt;br&gt;&#xA;तेऽभिवाद्य महात्मानं रावणं रिपुरावणम्।&lt;br&gt;&#xA;कृत्वा प्रदक्षिणं चैव महाकायाः प्रतस्थिरे ॥ 6.69.17 ॥&lt;br&gt;&#xA;सर्वौषधीभिर्गन्धैश्च समालभ्य महाबलाः।&lt;br&gt;&#xA;निर्जग्मुर्नैर्ऋतश्रेष्ठाः षडेते युद्धकाङ्क्षिणः ॥ 6.69.18 ॥&lt;br&gt;&#xA;त्रिशिराश्चातिकायश्च देवान्तकनरान्तकौ।&lt;br&gt;&#xA;महोदरमहापार्श्वो निर्जग्मुः कालचोदिताः ॥ 6.69.19 ॥&lt;br&gt;&#xA;ततः सुदर्शनं नाम नीलजीमूतसन्निभम्।&lt;br&gt;&#xA;ऐरावतकुले जातमारुरोह महोदरः ॥ 6.69.20 ॥&lt;br&gt;&#xA;सर्वायुधसमायुक्तं तूणीभिश्च स्वलङ्कृतम्।&lt;br&gt;&#xA;रराज गजमास्थाय सवितेवास्तमूर्धनि ॥ 6.69.21 ॥&lt;br&gt;&#xA;हयोत्तमसमायुक्तं सर्वायुधसमाकुलम्।&lt;br&gt;&#xA;आरुरोह रथश्रेष्ठं त्रिशिरा रावणात्मजः ॥ 6.69.22 ॥&lt;br&gt;&#xA;त्रिशिरा रथमास्थाय विरराज धनुर्धरः।&lt;br&gt;&#xA;सविद्युदुल्कः शैलाग्रे सेन्द्रचाप इवाम्बुदः ॥ 6.69.23 ॥&lt;br&gt;&#xA;त्रिभिः किरीटैः शुशुभे त्रिशिराः स रथोत्तमे।&lt;br&gt;&#xA;हिमवानिव शैलेन्द्रस्त्रिभिः काञ्चनपर्वतैः ॥ 6.69.24 ॥&lt;br&gt;&#xA;अतिकायोऽपि तेजस्वी राक्षसेन्द्रसुतस्तदा।&lt;br&gt;&#xA;आरुरोह रथश्रेष्ठं श्रेष्ठः सर्वधनुष्मताम् ॥ 6.69.25 ॥&lt;br&gt;&#xA;सुचक्राक्षं सुसंयुक्तं स्वनुकर्षं सुकूबरम्।&lt;br&gt;&#xA;तूणीबाणासनैर्दीप्तं प्रासासिपरिघाकुलम् ॥ 6.69.26 ॥&lt;br&gt;&#xA;स काञ्चनविचित्रेण मुकुटेन विराजता।&lt;br&gt;&#xA;भूषणैश्च बभौ मेरुः किरणैरिव भासयन् ॥ 6.69.27 ॥&lt;br&gt;&#xA;स रराज रथे तस्मिन् राजसूनुर्महाबलः।&lt;br&gt;&#xA;वृतो नैर्ऋतशार्दूलैर्वज्रपाणिरिवामरैः ॥ 6.69.28 ॥&lt;br&gt;&#xA;हयमुच्चैश्श्रवप्रख्यं श्वेतं कनकभूषणम्।&lt;br&gt;&#xA;मनोजवं महाकायमारुरोह नरान्तकः ॥ 6.69.29 ॥&lt;br&gt;&#xA;गृहीत्वा प्रासमुल्काभं विरराज नरान्तकः।&lt;br&gt;&#xA;शक्तिमादाय तेजस्वी गुहः शिखिगतो यथा ॥ 6.69.30 ॥&lt;br&gt;&#xA;देवान्तकः समादाय परिघं वज्रभूषणम्।&lt;br&gt;&#xA;परिगृह्य गिरीं दोर्भ्यां वपुर्विष्णोर्विडम्बयन् ॥ 6.69.31 ॥&lt;br&gt;&#xA;महापार्श्वो महाकायो गदामादाय वीर्यवान्।&lt;br&gt;&#xA;विरराज गदापाणिः कुबेर इव संयुगे ॥ 6.69.32 ॥&lt;br&gt;&#xA;प्रतस्थिरे महात्मानो बलैरप्रतिमैर्वृताः।&lt;br&gt;&#xA;सुरा इवामरावत्या बलैरप्रतिमैर्वृताः ॥ 6.69.33 ॥&lt;br&gt;&#xA;तान् गजैश्च तुरङ्गैश्च रथैश्चाम्बुदनिस्वनैः।&lt;br&gt;&#xA;अनुजग्मुर्महात्मानो राक्षसाः प्रवरायुधाः ॥ 6.69.34 ॥&lt;br&gt;&#xA;ते विरेजुर्महात्मानः कुमाराः सूर्यवर्चसः।&lt;br&gt;&#xA;किरीटिनः श्रिया जुष्टा ग्रहा दीप्ता इवाम्बरे ॥ 6.69.35 ॥&lt;br&gt;&#xA;प्रगृहीता बभौ तेषां शस्त्राणामावलिः सिता।&lt;br&gt;&#xA;शारदाभ्रप्रतीकाशा हंसावलिरिवाम्बरे ॥ 6.69.36 ॥&lt;br&gt;&#xA;मरणं वापि निश्चित्य शत्रूणां वा पराजयम् ॥ 6.69.37 ॥&lt;br&gt;&#xA;इति कृत्वा मतिं वीरा निर्जग्मुः संयुगार्थिनः ॥ 6.69.38 ॥&lt;br&gt;&#xA;जगर्जुश्च प्रणेदुश्च चिक्षिपुश्चापि सायकान्।&lt;br&gt;&#xA;जगृहुश्चापि ते वीरा निर्यान्तो युद्धदुर्मदाः ॥ 6.69.39 ॥&lt;br&gt;&#xA;क्ष्वेलितास्फोटनिनदैश्चचाल च वसुन्धरा।&lt;br&gt;&#xA;रक्षसां सिंहनादैश्च पुस्फोटेव तदाऽम्बरम् ॥ 6.69.40 ॥&lt;br&gt;&#xA;तेऽभिनिष्क्रम्य मुदिता राक्षसेन्द्रा महाबलाः।&lt;br&gt;&#xA;ददृशुर्वानरानीकं समुद्यतशिलानगम् ॥ 6.69.41 ॥&lt;br&gt;&#xA;हरयोऽपि महात्मानो ददृशुर्नैर्ऋतं बलम्।&lt;br&gt;&#xA;हस्त्यश्वरथसम्बाधं किङ्किणीशतनादितम् ॥ 6.69.42 ॥&lt;br&gt;&#xA;नीलजीमूतसङ्काशं समुद्यतमहायुधम्।&lt;br&gt;&#xA;दीप्तानलपविप्रख्यैः सर्वतो नैर्ऋतैर्वृतम् ॥ 6.69.43 ॥&lt;br&gt;&#xA;समुद्यतमहाशैलाः सम्प्रणेदुर्महाबलाः।&lt;br&gt;&#xA;अमृष्यमाणा रक्षांसि प्रतिनर्दन्ति वानराः ॥ 6.69.44 ॥&lt;br&gt;&#xA;ततः समुद्घुष्टरवं निशम्य रक्षोगणा वानरयूथपानाम्।&lt;br&gt;&#xA;अमृष्यमाणाः परहर्षमुग्रं महाबला भीमतरं विनेदुः ॥ 6.69.45 ॥&lt;br&gt;&#xA;ते राक्षसबलं घोरं प्रविश्य हरियूथपाः।&lt;br&gt;&#xA;विचेरुरुद्यतैः शैलैर्नगाः शिखरिणो यथा ॥ 6.69.46 ॥&lt;br&gt;&#xA;केचिदाकाशमाविश्य केचिदुर्व्यां प्लवङ्गमाः।&lt;br&gt;&#xA;रक्षस्सैन्येषु सङ्क्रुद्धाश्चेरुर्द्रुमशिलायुधाः ॥ 6.69.47 ॥&lt;br&gt;&#xA;द्रुमांश्च विपुलस्कन्धान् गृह्य वानरपुङ्गवाः।&lt;br&gt;&#xA;तद्युद्धमभवद् घोरं रक्षोवानरसङ्कुलम् ॥ 6.69.48 ॥&lt;br&gt;&#xA;ते पादपशिलाशैलैश्चक्रुर्वृष्टिमनूपमाम्।&lt;br&gt;&#xA;बाणौघैर्वायमाणाश्च हरयो भीमविक्रमाः ॥ 6.69.49 ॥&lt;br&gt;&#xA;सिंहनादान् विनेदुश्च रणे वानरराक्षसाः।&lt;br&gt;&#xA;शिलाभिश्चूर्णयामासुर्यातुधानान् प्लवङ्गमाः ॥ 6.69.50 ॥&lt;br&gt;&#xA;निजघ्नुः संयुगे क्रुद्धाः कवचाभरणावृतान्।&lt;br&gt;&#xA;केचिद्रथगतान् वीरान् गजवाजिगतानपि ॥ 6.69.51 ॥&lt;br&gt;&#xA;निजघ्नुः सहसाऽऽप्लुत्य यातुधानान् प्लवङ्गमाः।&lt;br&gt;&#xA;शैलशृङ्गाचिताङ्गाश्च मुष्टिभिर्वान्तलोचनाः ॥ 6.69.52 ॥&lt;br&gt;&#xA;चेरुः पेतुश्च नेदुश्च तत्र राक्षसपुङ्गवाः।&lt;br&gt;&#xA;राक्षसाश्च शरैस्तीक्ष्णैर्बिभिदुः कपिकुञ्जरान् ॥ 6.69.53 ॥&lt;br&gt;&#xA;शूलमुद्गरखड्गैश्च जघ्नुः प्रासैश्च शक्तिभिः।&lt;br&gt;&#xA;अन्योन्यं पातयामासुः परस्परजयैषिणः ॥ 6.69.54 ॥&lt;br&gt;&#xA;रिपुशोणितदिग्धाङ्गास्तत्र वानरराक्षसाः।&lt;br&gt;&#xA;ततः शैलैश्च खड्गैश्च विसृष्टैर्हरिराक्षसैः ॥ 6.69.55 ॥&lt;br&gt;&#xA;विकीर्णपर्वताकारै रक्षोभिररिमर्दनैः।&lt;br&gt;&#xA;आसीद्वसुमती पूर्णा तदा युद्धमदान्वितैः ॥ 6.69.56 ॥&lt;br&gt;&#xA;आक्षिप्ताः क्षिप्यमाणाश्च भग्नशूलाश्च वानरैः।&lt;br&gt;&#xA;पुनरङ्गैस्तथा चक्रुरासन्ना युद्धमद्भुतम् ॥ 6.69.57 ॥&lt;br&gt;&#xA;वानरान् वानरैरेव जघ्नुस्ते रजनीचराः।&lt;br&gt;&#xA;राक्षसान् राक्षसैरेव जघ्नुस्ते वानरा अपि ॥ 6.69.58 ॥&lt;br&gt;&#xA;आक्षिप्य च शिलास्तेषां निजघ्नू राक्षसा हरीन्।&lt;br&gt;&#xA;तेषां चाच्छिद्य शस्त्राणि जघ्नू रक्षांसि वानराः ॥ 6.69.59 ॥&lt;br&gt;&#xA;निजघ्नुः शैलशूलास्त्रैर्बिभिदुश्च परस्परम्।&lt;br&gt;&#xA;सिंहनादान् विनेदुश्च रणे वानरराक्षसाः ॥ 6.69.60 ॥&lt;br&gt;&#xA;छिन्नवर्मतनुत्राणा राक्षसा वानरैर्हताः।&lt;br&gt;&#xA;रुधिरं प्रस्रुतास्तत्र रससारमिव द्रुमाः ॥ 6.69.61 ॥&lt;br&gt;&#xA;रथेन च रथं चापि वारणेनैव वारणम् ॥ 6.69.62 ॥&lt;br&gt;&#xA;हयेन च हयं केचिन्निजघ्नुर्वानरा रणे।&lt;br&gt;&#xA;प्रहृष्टमनसः सर्वे प्रगृहीतमनःशिलाः ॥ 6.69.63 ॥&lt;br&gt;&#xA;हरयो राक्षसान् जघ्नुर्द्रुमैश्च बहुशाखिभिः।&lt;br&gt;&#xA;तद्युद्धमभवद् घोरं रक्षोवानरसङ्कुलम् ॥ 6.69.64 ॥&lt;br&gt;&#xA;क्षुरप्रैरर्धचन्द्रैश्च भल्लैश्च निशितैः शरैः।&lt;br&gt;&#xA;राक्षसा वानरेन्द्राणां चिच्छिदुः पादपान् शिलाः ॥ 6.69.65 ॥&lt;br&gt;&#xA;विकीर्णैः पर्वताग्रैश्च द्रुमैश्छिन्नैश्च संयुगे।&lt;br&gt;&#xA;हतैश्च कपिरक्षोबिर्दुर्गमा वसुधाऽभवत् ॥ 6.69.66 ॥&lt;br&gt;&#xA;ते वानरा गर्वितहृष्टचेष्टाः सङ्ग्राममासाद्य भयं विमुच्य।&lt;br&gt;&#xA;युद्धं तु सर्वे सह राक्षसैस्तैर्नानायुधाश्चक्रुरदीनसत्त्वाः ॥ 6.69.67 ॥&lt;br&gt;&#xA;तस्मिन् प्रवृत्ते तुमुले विमर्दे प्रहृष्यमाणेषु वलीमुखेषु।&lt;br&gt;&#xA;निपात्यमानेषु च राक्षसेषु महर्षयो देवगणाश्च नेदुः ॥ 6.69.68 ॥&lt;br&gt;&#xA;ततो हयं मारुततुल्यवेगमारुह्य शक्तिं निशितां प्रगृह्य।&lt;br&gt;&#xA;नरान्तको वानरराजसैन्यं महार्णवं मीन इवाविवेश ॥ 6.69.69 ॥&lt;br&gt;&#xA;स वानरान् सप्त शतानि वीरः प्रासेन दीप्तेन विनिर्बिभेद।&lt;br&gt;&#xA;एकक्षणेनेन्द्ररिपुर्महात्मा जघान सैन्यं हरिपुङ्गवानाम् ॥ 6.69.70 ॥&lt;br&gt;&#xA;ददृशुश्च महात्मानं हयपृष्ठे प्रतिष्ठितम्।&lt;br&gt;&#xA;चरन्तं हरिसैन्येषु विद्याधरमहर्षयः ॥ 6.69.71 ॥&lt;br&gt;&#xA;स तस्य ददृशो मार्गो मांसशोणितकर्दमः।&lt;br&gt;&#xA;पतितैः पर्वताकारैर्वानरैरभिसंवृतः ॥ 6.69.72 ॥&lt;br&gt;&#xA;यावद्विक्रमितुं बुद्धिं चक्रुः प्लवगपुङ्गवाः।&lt;br&gt;&#xA;तावदेतानतिक्रम्य निर्बिभेद नरान्तकः ॥ 6.69.73 ॥&lt;br&gt;&#xA;ज्वलन्तं प्रासमुद्यम्य सङ्ग्रामाग्रे नरान्तकः।&lt;br&gt;&#xA;ददाह हरिसैन्यानि वनानीव विभावसुः ॥ 6.69.74 ॥&lt;br&gt;&#xA;यावदुत्पाटयामासुर्वृक्षान् शैलान् वनौकसः।&lt;br&gt;&#xA;तावत् प्रासहताः पेतुर्वज्रकृत्ता इवाचलाः ॥ 6.69.75 ॥&lt;br&gt;&#xA;दिक्षु सर्वासु बलवान् विचचार नरान्तकः।&lt;br&gt;&#xA;प्रमृद्नन् सर्वतो युद्धे प्रावृट्काले यथाऽनिलः ॥ 6.69.76 ॥&lt;br&gt;&#xA;न शेकुर्धावितुं वीरा न स्थातुं स्पन्दितुं भयात्।&lt;br&gt;&#xA;उत्पतन्तं स्थितं यान्तं सर्वान् विव्याध वीर्यवान् ॥ 6.69.77 ॥&lt;br&gt;&#xA;एकेनान्तककल्पेन प्रासेनादित्यतेजसा।&lt;br&gt;&#xA;भिन्नानि हरिसैन्यानि निपेतुर्धरणीतले ॥ 6.69.78 ॥&lt;br&gt;&#xA;वज्रनिष्पेषसदृशं प्रासस्याभिनिपातनम्।&lt;br&gt;&#xA;न शेकुर्वानराः सोढुं ते विनेदुर्महास्वनम् ॥ 6.69.79 ॥&lt;br&gt;&#xA;पततां हरिवीराणां रूपाणि प्रचकाशिरे।&lt;br&gt;&#xA;वज्रभिन्नाग्रकूटानां शैलानां पततामिव ॥ 6.69.80 ॥&lt;br&gt;&#xA;ये तु पूर्वं महात्मानः कुम्भकर्णेन पातिताः।&lt;br&gt;&#xA;ते स्वस्था वानरश्रेष्ठाः सुग्रीवमुपतस्थिरे ॥ 6.69.81 ॥&lt;br&gt;&#xA;विप्रेक्षमाणः सुग्रीवो ददर्श हरिवाहिनीम्।&lt;br&gt;&#xA;नरान्तकभयत्रस्तां विद्रवन्तीमितस्ततः ॥ 6.69.82 ॥&lt;br&gt;&#xA;विद्रुतां वाहिनीं दृष्ट्वा स ददर्श नरान्तकम्।&lt;br&gt;&#xA;गृहीतप्रासमायान्तं हयपृष्ठे प्रतिष्ठितम् ॥ 6.69.83 ॥&lt;br&gt;&#xA;अथोवाच महातेजाः सुग्रीवो वानराधिपः।&lt;br&gt;&#xA;कुमारमङ्गदं वीरं शक्रतुल्यपराक्रमम् ॥ 6.69.84 ॥&lt;br&gt;&#xA;गच्छ त्वं राक्षसं वीरो योऽसौ तुरगमास्थितः।&lt;br&gt;&#xA;क्षोभयन्तं हरिबलं क्षिप्रं प्राणैर्वियोजय ॥ 6.69.85 ॥&lt;br&gt;&#xA;स भर्तुर्वचनं श्रुत्वा निष्पपाताङ्गदस्ततः।&lt;br&gt;&#xA;अनीकान्मेघसङ्काशान्मेघानीकादिवांशुमान् ॥ 6.69.86 ॥&lt;br&gt;&#xA;शैलसङ्घातसङ्काशो हरीणामुत्तमोऽङ्गदः।&lt;br&gt;&#xA;रराजाङ्गदसन्नद्धः सधातुरिव पर्वतः ॥ 6.69.87 ॥&lt;br&gt;&#xA;निरायुधो महातेजाः केवलं नखदंष्ट्रवान्।&lt;br&gt;&#xA;नरान्तकमभिक्रम्य वालिपुत्रोऽब्रवीद्वचः ॥ 6.69.88 ॥&lt;br&gt;&#xA;तिष्ठ किं प्राकृतैरेभिर्हरिभिस्त्वं करिष्यसि।&lt;br&gt;&#xA;अस्मिन् वज्रसमस्पर्शं प्रासङ्क्षिप ममोरसि ॥ 6.69.89 ॥&lt;br&gt;&#xA;अङ्गदस्य वचः श्रुत्वा प्रचुक्रोध नरान्तकः।&lt;br&gt;&#xA;सन्दश्य दशनैरोष्ठं विनिश्वस्य भुजङ्गवत् ॥ 6.69.90 ॥&lt;br&gt;&#xA;अभिगम्याङ्गदं क्रुद्धो वालिपुत्रं नरान्तकः ॥ 6.69.91 ॥&lt;br&gt;&#xA;प्रासं समाविध्य तदाऽङ्गदाय समुज्ज्वलन्तं सहसोत्ससर्ज।&lt;br&gt;&#xA;स वालिपुत्रोरसि वज्रकल्पे बभूव भग्नो न्यपतच्च भूमौ ॥ 6.69.92 ॥&lt;br&gt;&#xA;तं प्रासमालोक्य तदा विभग्नं सुपर्णकृत्तोरगभोगकल्पम्।&lt;br&gt;&#xA;तलं समुद्यम्य स वालिपुत्रस्तुरङ्गमं तस्य जघान मूर्ध्नि ॥ 6.69.93 ॥&lt;br&gt;&#xA;निमग्नतालुः स्फुटिताक्षितारो निष्क्रान्तजिह्वोऽचलसन्निकाशः।&lt;br&gt;&#xA;स तस्य वाजी निपपात भूमौ तलप्रहारेण विशीर्णमूर्धा ॥ 6.69.94 ॥&lt;br&gt;&#xA;नरान्तकः क्रोधवशं जगाम हतं तुरङ्गं पतितं निरीक्ष्य।&lt;br&gt;&#xA;स मुष्टिमुद्यम्य महाप्रभावो जघान शीर्षे युधि वालिपुत्रम् ॥ 6.69.95 ॥&lt;br&gt;&#xA;अथाङ्गदो मुष्टिविभिन्नमूर्धा सुस्राव तीव्रं रुधिरं भृशोष्णम्।&lt;br&gt;&#xA;मुहुर्विजज्वाल मुमोह चापि सञ्ज्ञां समासाद्य विसिष्मिये च ॥ 6.69.96 ॥&lt;br&gt;&#xA;अथाङ्गदो वज्रसमानवेगं संवर्त्य मुष्टिं गिरिशृङ्गकल्पम्।&lt;br&gt;&#xA;निपातयामास तदा महात्मा नरान्तकस्योरसि वालिपुत्रः ॥ 6.69.97 ॥&lt;br&gt;&#xA;स मुष्टिनिष्पष्टविभिन्नवक्षा ज्वालावमच्छोणितदिग्धगात्रः।&lt;br&gt;&#xA;नरान्तको भूमितले पपात यथाऽचलो वज्रनिपातभग्नः ॥ 6.69.98 ॥&lt;br&gt;&#xA;अथान्तरिक्षे त्रिदशोत्तमानां वनौकसां चैव महाप्रणादः।&lt;br&gt;&#xA;बभूव तस्मिन्निहतेऽग्र्यवीरे नरान्तके वालिसुतेन सङ्ख्ये ॥ 6.69.99 ॥&lt;br&gt;&#xA;अथाङ्गदो राममनःप्रहर्षणं सुदुष्करं तत् कृतवान् हि विक्रमम्।&lt;br&gt;&#xA;विसिष्मिये सोऽप्यतिवीर्यविक्रमः पुनश्च युद्धे स बभूव हर्षितः ॥ 6.69.100 ॥&lt;/p&gt;</description>
    </item>
    <item>
      <title>०७० हनुमता त्रिशिरवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/070_hanumatA_trishiravadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/070_hanumatA_trishiravadhaH/</guid>
      <description>&lt;p&gt;नरान्तकं हतं दृष्ट्वा चुक्रुशुर्नैर्ऋतर्षभाः।&lt;br&gt;&#xA;देवान्तकस्त्रिमूर्धा च पौलस्त्यश्च महोदरः ॥ 6.70.1 ॥&lt;br&gt;&#xA;आरूढो मेघसङ्काशं वारणेन्द्रं महोदरः।&lt;br&gt;&#xA;वालिपुत्रं महावीर्यमभिदुद्राव वीर्यवान् ॥ 6.70.2 ॥&lt;br&gt;&#xA;भ्रातृव्यसनसन्तप्तस्तथा देवान्तको बली।&lt;br&gt;&#xA;आदाय परिघं दीप्तमङ्गदं समभिद्रवत् ॥ 6.70.3 ॥&lt;br&gt;&#xA;रथमादित्यसङ्काशं युक्तं परमवाजिभिः।&lt;br&gt;&#xA;आस्थाय त्रिशिरा वीरो वालिपुत्रमथाभ्ययात् ॥ 6.70.4 ॥&lt;br&gt;&#xA;स त्रिभिर्देवदर्पघ्नैर्नैर्ऋतेन्द्रैरभिद्रुतः।&lt;br&gt;&#xA;वृक्षमुत्पाटयामास महाविटपमङ्गदः ॥ 6.70.5 ॥&lt;br&gt;&#xA;देवान्तकाय तं वीरश्चिक्षेप सहसाऽङ्गदः।&lt;br&gt;&#xA;महावृक्षं महाशाखं शक्रो दीप्तमिवाशनिम् ॥ 6.70.6 ॥&lt;br&gt;&#xA;त्रिशिरास्तं प्रचिच्छेद शरैराशीविषोपमैः।&lt;br&gt;&#xA;स वृक्षं कृत्तमालोक्य उत्पपात तदाऽङ्गदः ॥ 6.70.7 ॥&lt;br&gt;&#xA;स ववर्ष ततो वृक्षान् शैलांश्च कपिकुञ्जरः।&lt;br&gt;&#xA;तान् प्रचिच्छेद सङ्क्रुद्धस्त्रिशिरा निशितैः शरैः ॥ 6.70.8 ॥&lt;br&gt;&#xA;परिघाग्रेण तान् वृक्षान् बभञ्ज च सुरान्तकः।&lt;br&gt;&#xA;त्रिशिराश्चाङ्गदं वीरमबिदुद्राव सायकैः ॥ 6.70.9 ॥&lt;br&gt;&#xA;गजेन समभिद्रुत्य वालिपुत्रं महोदरः।&lt;br&gt;&#xA;जघानोरसि सङ्क्रुद्धस्तोमरैर्वज्रसन्निभैः ॥ 6.70.10 ॥&lt;br&gt;&#xA;देवान्तकश्च सङ्क्रुद्धः परिघेण तदाऽङ्गदम्।&lt;br&gt;&#xA;उपगम्याभिहत्याशु व्यपचक्राम वेगवान् ॥ 6.70.11 ॥&lt;br&gt;&#xA;स त्रिभिर्नैर्ऋतश्रेष्ठैर्युगपत् समभिद्रुतः।&lt;br&gt;&#xA;न विव्यथे महातेजा वालिपुत्रः प्रतापवान् ॥ 6.70.12 ॥&lt;br&gt;&#xA;स वेगवान् महावेगं कृत्वा परमदुर्जयः।&lt;br&gt;&#xA;तलेन भृशमुत्पत्य जघानास्य महागजम् ॥ 6.70.13 ॥&lt;br&gt;&#xA;तस्य तेन प्रहारेण नागराजस्य संयुगे।&lt;br&gt;&#xA;पेततुर्लोचने तस्य विननाद स वारणः ॥ 6.70.14 ॥&lt;br&gt;&#xA;विषाणं चास्य निष्कृष्य वालिपुत्रो महाबलः।&lt;br&gt;&#xA;देवान्तकमभिप्लुत्य ताडयामास संयुगे ॥ 6.70.15 ॥&lt;br&gt;&#xA;स विह्वलितसर्वाङ्गो वातोद्धूत इव द्रुमः।&lt;br&gt;&#xA;लाक्षारससवर्णं च सुस्राव रुधिरं मुखात् ॥ 6.70.16 ॥&lt;br&gt;&#xA;अथाश्वास्य महातेजाः कृच्छ्राद्देवान्तको बली।&lt;br&gt;&#xA;आविध्य परिघं घोरमाजघान तदाऽङ्गदम् ॥ 6.70.17 ॥&lt;br&gt;&#xA;परिघाभिहतश्चापि वानरेन्द्रात्मजस्तदा।&lt;br&gt;&#xA;जानुभ्यां पतितो भूमौ पुनरेवोत्पपात ह ॥ 6.70.18 ॥&lt;br&gt;&#xA;तमुत्पतन्तं त्रिशिरास्त्रिभिर्बाणैरजिह्मगैः।&lt;br&gt;&#xA;घोरैर्हरिपतेः पुत्रं ललाटेऽभिजघान ह ॥ 6.70.19 ॥&lt;br&gt;&#xA;ततोऽङ्गदं परिक्षिप्तं त्रिभिर्नैर्ऋतपुङ्गवैः।&lt;br&gt;&#xA;हनुमानपि विज्ञाय नीलश्चापि प्रतस्थतुः ॥ 6.70.20 ॥&lt;br&gt;&#xA;ततश्चिक्षेप शेलाग्रं नीलस्त्रिशिरसे तदा।&lt;br&gt;&#xA;तद्रावणसुतो धीमान् बिभेद निशितैः शरैः ॥ 6.70.21 ॥&lt;br&gt;&#xA;तद्बाणशतनिर्भिन्नं विदारितशिलातलम्।&lt;br&gt;&#xA;सविस्फुलिङ्गं सज्वालं निपपात गिरः शिरः ॥ 6.70.22 ॥&lt;br&gt;&#xA;ततो जृम्भितमालोक्य हर्षाद्देवान्तकस्तदा।&lt;br&gt;&#xA;परिघेणाभिदुद्राव मारुतात्मजमाहवे ॥ 6.70.23 ॥&lt;br&gt;&#xA;तमापतन्तमुत्प्लुत्य हनुमान् मारुतात्मजः।&lt;br&gt;&#xA;आजघान तदा मूर्ध्नि वज्रकल्पेन मुष्टिना ॥ 6.70.24 ॥&lt;br&gt;&#xA;शिरसि प्रहरन् वीरस्तदा वायुसुतो बली।&lt;br&gt;&#xA;नादेनाकम्पयच्चैव राक्षसान् स महाकपिः ॥ 6.70.25 ॥&lt;br&gt;&#xA;स मुष्टिनिष्पिष्टविकीर्णमूर्धा निर्वान्तदन्ताक्षिविलम्बिजिह्वः।&lt;br&gt;&#xA;देवान्तको राक्षसराजसूनुर्गतासुरुर्व्यां सहसा पपात ॥ 6.70.26 ॥&lt;br&gt;&#xA;तस्मिन् हते राक्षसयोधमुख्ये महाबले संयति देवशत्रौ।&lt;br&gt;&#xA;क्रुद्धस्त्रिमूर्धा निशिताग्रमुग्रं ववर्ष नीलोरसि बाणवर्षम् ॥ 6.70.27 ॥&lt;br&gt;&#xA;महोदरस्तु सङ्क्रुद्धः कुञ्जरं पर्वतोपमम्।&lt;br&gt;&#xA;भूयः समधिरुह्याशु मन्दरं रश्मिमानिव ॥ 6.70.28 ॥&lt;br&gt;&#xA;ततो बाणमयं वर्षं नीलस्योरस्यपातयत्।&lt;br&gt;&#xA;गिरौ वर्षं तडिच्चक्रचापवानिव तोयदः ॥ 6.70.29 ॥&lt;br&gt;&#xA;ततः शरौघैरभिवर्ष्यमाणो विभिन्नगात्रः कपिसैन्यपालः।&lt;br&gt;&#xA;नीलो बभूवाथ निसृष्टगात्रो विष्टम्भितस्तेन महाबलेन ॥ 6.70.30 ॥&lt;br&gt;&#xA;ततस्तु नीलः प्रतिलभ्य सञ्ज्ञां शैलं समुत्पाट्य सवृक्षषण्डम्।&lt;br&gt;&#xA;ततः समुत्पत्य भृशोग्रवेगो महोदरं तेन जघान मूर्ध्नि ॥ 6.70.31 ॥&lt;br&gt;&#xA;ततः स शैलेन्द्रनिपातभग्नो महोदरस्तेन महाद्विपेन।&lt;br&gt;&#xA;विपोथितो भूमितले गतासुः पपात वज्राभिहतो यथाऽद्रिः ॥ 6.70.32 ॥&lt;br&gt;&#xA;पितृव्यं निहतं दृष्ट्वा त्रिशिराश्चापमाददे।&lt;br&gt;&#xA;हनुमन्तं च सङ्क्रुद्धो विव्याध निशितैः शरैः ॥ 6.70.33 ॥&lt;br&gt;&#xA;स वायुसूनुः कुपितश्चिक्षेप शिखरं गिरेः।&lt;br&gt;&#xA;त्रिशिरास्तच्छरैस्तीक्ष्णैर्बिभेद बहुधा बली ॥ 6.70.34 ॥&lt;br&gt;&#xA;तद्व्यर्थं शिखरं दृष्ट्वा द्रुमवर्षं महाकपिः।&lt;br&gt;&#xA;विससर्ज रणे तस्मिन् रावणस्य सुतं प्रति ॥ 6.70.35 ॥&lt;br&gt;&#xA;तमापन्तमाकाशे द्रुमवर्षं प्रतापवान्।&lt;br&gt;&#xA;त्रिशिरा निसितैर्बाणैश्चिच्छेद च ननाद च ॥ 6.70.36 ॥&lt;br&gt;&#xA;ततो हनूमानुत्प्लुत्य हयान्त्रिशिरसस्तदा।&lt;br&gt;&#xA;विददार नखैः क्रुद्धो गजेन्द्रं मृगराडिव ॥ 6.70.37 ॥&lt;br&gt;&#xA;अथ शक्तिं समादाय कालरात्रिमिवान्तकः।&lt;br&gt;&#xA;चिक्षेपानिलपुत्राय त्रिशिरा रावणात्मजः ॥ 6.70.38 ॥&lt;br&gt;&#xA;दिवः क्षिप्तामिवोल्कां तां शक्तिं क्षिप्तामसङ्गताम्।&lt;br&gt;&#xA;गृहीत्वा हरिशार्दूलो बभञ्ज च ननाद च ॥ 6.70.39 ॥&lt;br&gt;&#xA;तां दृष्ट्वा घोरसङ्काशां शक्तिं भग्नां हनूमता।&lt;br&gt;&#xA;प्रहृष्टा वानरगणा विनेदुर्जलदा इव ॥ 6.70.40 ॥&lt;br&gt;&#xA;ततः खड्गं समुद्यम्य त्रिशिरा राक्षसोत्तमः।&lt;br&gt;&#xA;निजघान तदा व्यूढे वायुपुत्रस्य वक्षसि ॥ 6.70.41 ॥&lt;br&gt;&#xA;खड्गप्रहाराभिहतो हनूमान् मारुतात्मजः।&lt;br&gt;&#xA;आजघान त्रिशिरसं तलेनोरसि वीर्यवान् ॥ 6.70.42 ॥&lt;br&gt;&#xA;स तलाभिहतस्तेन स्रस्तहस्तायुधो भुवि।&lt;br&gt;&#xA;निपपात महातेजास्त्रिशिरास्त्यक्तचेतनः ॥ 6.70.43 ॥&lt;br&gt;&#xA;स तस्य पततः खड्गं समाच्छिद्य महाकपिः।&lt;br&gt;&#xA;ननाद गिरिसङ्काशस्त्रासयन् सर्वनैर्ऋतान् ॥ 6.70.44 ॥&lt;br&gt;&#xA;अमृष्यमाणस्तं घोषमुत्पपात निशाचरः।&lt;br&gt;&#xA;उत्पत्य च हमूमन्तं ताडयामास मुष्टिना ॥ 6.70.45 ॥&lt;br&gt;&#xA;तेन मुष्टिप्रहारेण सञ्चुकोप महाकपिः।&lt;br&gt;&#xA;कुपितश्च निजग्राह किरीटे राक्षसर्षभम् ॥ 6.70.46 ॥&lt;br&gt;&#xA;स तस्य शीर्षाण्यसिना शितेन किरीटजुष्टानि सकुण्डलानि।&lt;br&gt;&#xA;क्रुद्धः प्रचिच्छेद सुतोऽनिलस्य त्वष्टुः सुतस्येव शिरांसि शक्रः ॥ 6.70.47 ॥&lt;br&gt;&#xA;तान्यायताक्षाण्यगसन्निभानि प्रदीप्तवैश्वानरलोचनानि।&lt;br&gt;&#xA;पेतुः शिरांसीन्द्ररिपोर्धरण्यां ज्योतींषि मुक्तानि यथाऽर्कमार्गात् ॥ 6.70.48 ॥&lt;br&gt;&#xA;तस्मिन् हते देवरिपौ त्रिशीर्षे हनूमता शक्रपराक्रमेण।&lt;br&gt;&#xA;नेदुः प्लवङ्गाः प्रचचाल भूमी रक्षांस्यथो दुद्रुविरे समन्तात् ॥ 6.70.49 ॥&lt;br&gt;&#xA;हतं त्रिशिरसं दृष्ट्वा तथैव च महोदरम्।&lt;br&gt;&#xA;हतौ प्रेक्ष्य दुराधर्षौ देवान्तकनरान्तकौ ॥ 6.70.50 ॥&lt;br&gt;&#xA;चुकोप परमामर्षी मत्तो राक्षसपुङ्गवः।&lt;br&gt;&#xA;जग्राहार्चिष्मतीं घोरां गदां सर्वायसीं शुभाम् ॥ 6.70.51 ॥&lt;br&gt;&#xA;हेमपट्टपरिक्षिप्तां मांसशोणितफेनिलाम्।&lt;br&gt;&#xA;विराजमानां वपुषा शत्रुशोणितरञ्जिताम् ॥ 6.70.52 ॥&lt;br&gt;&#xA;तेजसा सम्प्रदीप्ताग्रां रक्तमाल्याविभूषिताम्।&lt;br&gt;&#xA;ऐरावतमहापद्मसार्वभौमभयावहाम् ॥ 6.70.53 ॥&lt;br&gt;&#xA;गदामादाय सङ्क्रुद्धो मत्तो राक्षसपुङ्गवः।&lt;br&gt;&#xA;हरीन् समभिदुद्राव युगान्ताग्निरिव ज्वलन् ॥ 6.70.54 ॥&lt;br&gt;&#xA;अथर्षभः समुत्पत्य वानरो रावणानुजम्।&lt;br&gt;&#xA;मत्तानीकमुपागम्य तस्थौ तस्याग्रतो बली ॥ 6.70.55 ॥&lt;br&gt;&#xA;तं पुरस्तात् स्थितं दृष्ट्वा वानरं पर्वतोपमम्।&lt;br&gt;&#xA;आजघानोरसि क्रुद्धो गदया वज्रकल्पया ॥ 6.70.56 ॥&lt;br&gt;&#xA;स तयाऽभिहतस्तेन गदया वानरर्षभः।&lt;br&gt;&#xA;भिन्नवक्षाः समाधूतः सुस्त्राव रुधिरं बहु ॥ 6.70.57 ॥&lt;br&gt;&#xA;स सम्प्राप्य चिरात् सञ्ज्ञामृषभो वानरर्षभः।&lt;br&gt;&#xA;अबिदुद्राव वेगेन गदां तस्य महात्मनः ॥ 6.70.58 ॥&lt;br&gt;&#xA;गृहीत्वा तां गदां भीमामाविध्य च पुनःपुनः।&lt;br&gt;&#xA;मत्तानीकं महात्मानं जघान रणमूर्धनि ॥ 6.70.59 ॥&lt;br&gt;&#xA;स स्वया गदया भग्नो विशीर्णदशनेक्षणः।&lt;br&gt;&#xA;निपपात ततो मत्तो वज्राहत इवाचलः ॥ 6.70.60 ॥&lt;br&gt;&#xA;विशीर्णनयने भूमौ गतसत्त्वे गतायुषि।&lt;br&gt;&#xA;पतिते राक्षसे तस्मिन् विद्रुतं राक्षसं बलम् ॥ 6.70.61 ॥&lt;br&gt;&#xA;तस्मिन् हते भ्रातरि रावणस्य तन्नैर्ऋतानां बलमर्णवाभम्।&lt;br&gt;&#xA;त्यक्तायुधं केवलजीवितार्थं दुद्राव भिन्नार्णवसन्निकाशम् ॥ 6.70.62 ॥&lt;/p&gt;</description>
    </item>
    <item>
      <title>०७१ लक्ष्मणेन-अतिकायवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/071_laxmaNena-atikAyavadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/071_laxmaNena-atikAyavadhaH/</guid>
      <description>&lt;p&gt;स्वबलं व्यथितं दृष्ट्वा तुमुलं रोमहर्षणम्।&lt;br&gt;&#xA;भ्रातॄंश्च निहतान् दृष्ट्वा शक्रतुल्यपराक्रमान् ॥ 6.71.1 ॥&lt;br&gt;&#xA;पितृव्यौ चापि सन्दृश्य समरे सन्निषूदितौ।&lt;br&gt;&#xA;युद्धोन्मत्तं च मत्तं च भ्रातरौ राक्षसर्षभौ ॥ 6.71.2 ॥&lt;br&gt;&#xA;चुकोप च महातेजा ब्रह्मदत्तवरो युधि।&lt;br&gt;&#xA;अतिकायोऽद्रिसङ्काशो देवदानवदर्पहा ॥ 6.71.3 ॥&lt;br&gt;&#xA;स भास्करसहस्रस्य सङ्घातमिव भास्वरम्।&lt;br&gt;&#xA;रथमास्थाय शक्रारिरभिदुद्राव वानरान् ॥ 6.71.4 ॥&lt;br&gt;&#xA;स विस्फार्य महच्चापं किरीटी मृष्टकुण्डलः।&lt;br&gt;&#xA;नाम विश्रावयामास ननाद च महास्वनम् ॥ 6.71.5 ॥&lt;br&gt;&#xA;तेन सिंहप्रणादेन नामविश्रावणेन च।&lt;br&gt;&#xA;ज्याशब्देन च भीमेन त्रासयामास वानरान् ॥ 6.71.6 ॥&lt;br&gt;&#xA;ते दृष्ट्वा देहमाहात्म्यं कुम्भकर्णोऽयमुत्थितः।&lt;br&gt;&#xA;भयार्ता वानराः सर्वे संश्रयन्ते परस्परम् ॥ 6.71.7 ॥&lt;br&gt;&#xA;ते तस्य रूपमालोक्य यथा विष्णोस्त्रिविक्रमे।&lt;br&gt;&#xA;भयाद्वानरयूथास्ते विद्रवन्ति ततस्ततः ॥ 6.71.8 ॥&lt;br&gt;&#xA;तेऽतिकायं समासाद्य वानरा मूढचेतसः।&lt;br&gt;&#xA;शरण्यं शरणं जग्मुर्लक्ष्मणाग्रजमाहवे ॥ 6.71.9 ॥&lt;br&gt;&#xA;ततोऽतिकायं काकुत्स्थो रथस्थं पर्वतोपमम्।&lt;br&gt;&#xA;ददर्श धन्विनं दूराद्गर्जन्तं कालमेघवत् ॥ 6.71.10 ॥&lt;br&gt;&#xA;स तं दृष्ट्वा महात्मानं राघवस्तु विसिष्मिये।&lt;br&gt;&#xA;वानरान् सान्त्वयित्वाऽथ विभीषणमुवाच ह ॥ 6.71.11 ॥&lt;br&gt;&#xA;कोऽसौ पर्वतसङ्काशो धनुष्मान् हरिलोचनः।&lt;br&gt;&#xA;युक्ते हयसहस्रेण विशाले स्यन्दने स्थितः ॥ 6.71.12 ॥&lt;br&gt;&#xA;य एष निशितैः शूलैः सुतीक्ष्णैः प्रासतोमरैः।&lt;br&gt;&#xA;अर्चिष्मद्भिर्वृतो भाति भूतैरिव महेश्वरः ॥ 6.71.13 ॥&lt;br&gt;&#xA;कालजिह्वाप्रकाशाभिर्य एषोऽतिविराजते।&lt;br&gt;&#xA;आवृतो रथशक्तीभिर्विद्युद्भिरिव तोयदः ॥ 6.71.14 ॥&lt;br&gt;&#xA;धनूंषि चास्य सज्यानि हेमपृष्ठानि सर्वशः।&lt;br&gt;&#xA;शोभयन्ति रथश्रेष्ठं शक्रचाप इवाम्बरम् ॥ 6.71.15 ॥&lt;br&gt;&#xA;क एष रक्षश्शार्दूलो रणभूमिं विराजयन्।&lt;br&gt;&#xA;अभ्येति रथिनां श्रेष्ठो रथेनादित्यतेजसा ॥ 6.71.16 ॥&lt;br&gt;&#xA;ध्वजशृङ्गप्रतिष्ठेन राहुणाऽभिविराजते।&lt;br&gt;&#xA;सूर्यरश्मिनिभैर्बाणैर्दिशो दश विराजयन् ॥ 6.71.17 ॥&lt;br&gt;&#xA;त्रिणतं मेघनिर्ह्रादं हेमपृष्ठमलङ्कृतम्।&lt;br&gt;&#xA;शतक्रतुधनुःप्रख्यं धनुश्चास्य विराजते ॥ 6.71.18 ॥&lt;br&gt;&#xA;सध्वजः सपताकश्च सानुकर्षो महारथः।&lt;br&gt;&#xA;चतुस्सादिसमायुक्तो मेघस्तनितनिस्वनः ॥ 6.71.19 ॥&lt;br&gt;&#xA;विंशतिर्दश चाष्टौ च तूण्योऽस्य रथमास्थिताः।&lt;br&gt;&#xA;कार्मुकानि च भीमानि ज्याश्च काञ्चनपिङ्गलाः ॥ 6.71.20 ॥&lt;br&gt;&#xA;द्वौ च खड्गौ रथगतौ पार्श्वस्थौ पार्श्वशोभितौ।&lt;br&gt;&#xA;चतुर्हस्तत्सरुयुतौ व्यक्तहस्तदशायतौ ॥ 6.71.21 ॥&lt;br&gt;&#xA;रक्तकण्ठगुणो धीरो महापर्वतसन्निभः।&lt;br&gt;&#xA;कालः कालमहावक्त्रो मेघस्थ इव भास्करः ॥ 6.71.22 ॥&lt;br&gt;&#xA;काञ्चनाङ्गदनद्धाभ्यां भुजाभ्यामेष शोभते।&lt;br&gt;&#xA;शृङ्गाभ्यामिव तुङ्गाभ्यां हिमवान् पर्वतोत्तमः ॥ 6.71.23 ॥&lt;br&gt;&#xA;कुण्डलाभ्यां तु यस्यैतद्भाति वक्त्रं शुभेक्षणम्।&lt;br&gt;&#xA;पुनर्वस्वन्तरगतं पूर्णं बिम्बमिवैन्दवम् ॥ 6.71.24 ॥&lt;br&gt;&#xA;आचक्ष्व मे महाबाहो त्वमेनं राक्षसोत्तमम्।&lt;br&gt;&#xA;यं दृष्ट्वा वानराः सर्वे भयार्ता विद्रुता दिशः ॥ 6.71.25 ॥&lt;br&gt;&#xA;स पृष्टो राजपुत्रेण रामेणामिततेजसा।&lt;br&gt;&#xA;आचचक्षे महातेजा राघवाय विभीषणः ॥ 6.71.26 ॥&lt;br&gt;&#xA;दशग्रीवो महातेजा राजा वैश्रवणानुजः।&lt;br&gt;&#xA;भीमकर्मा महोत्साहो रावणो राक्षसाधिपः ॥ 6.71.27 ॥&lt;br&gt;&#xA;तस्यासीद्वीर्यवान् पुत्रो रावणप्रतिमो रणे।&lt;br&gt;&#xA;वृद्धसेवी श्रुतिधरः सर्वास्त्रविदुषां वरः ॥ 6.71.28 ॥&lt;br&gt;&#xA;अश्वपृष्ठे रथे नागे खड्गे धनुषि कर्षणे।&lt;br&gt;&#xA;भेदे सान्त्वे च दाने च नये मन्त्रे च सम्मतः ॥ 6.71.29 ॥&lt;br&gt;&#xA;यस्य बाहू समाश्रित्य लङ्का वसति निर्भया।&lt;br&gt;&#xA;तनयं धान्यमालिन्या अतिकायमिमं विदुः ॥ 6.71.30 ॥&lt;br&gt;&#xA;एतेनाराधितो ब्रह्मा तपसा भावितात्मना।&lt;br&gt;&#xA;अस्त्राणि चाप्यवाप्तानि रिपवश्च पराजिताः ॥ 6.71.31 ॥&lt;br&gt;&#xA;सुरासुरैरवध्यत्वं दत्तमस्मै स्वयम्भुवा।&lt;br&gt;&#xA;एतच्च कवचं दिव्यं रथश्चैषोऽर्कभास्वरः ॥ 6.71.32 ॥&lt;br&gt;&#xA;एतेन शतशो देवा दानवाश्च पराजिताः।&lt;br&gt;&#xA;रक्षितानि च रक्षांसि यक्षाश्चापि निषूदिताः ॥ 6.71.33 ॥&lt;br&gt;&#xA;वज्रं विष्टम्भितं येन बाणैरिन्द्रस्य धीमतः।&lt;br&gt;&#xA;पाशः सलिलराजस्य रणे प्रतिहतस्तथा ॥ 6.71.34 ॥&lt;br&gt;&#xA;एषोऽतिकायो बलवान् राक्षसानामथर्षभः।&lt;br&gt;&#xA;रावणस्य सुतो धीमान् देवदानवदर्पहा ॥ 6.71.35 ॥&lt;br&gt;&#xA;तदस्मिन् क्रियतां यत्नः क्षिप्रं पुरुषपुङ्गव।&lt;br&gt;&#xA;पुरा वानरसैन्यानि क्षयं नयति सायकैः ॥ 6.71.36 ॥&lt;br&gt;&#xA;ततोऽतिकायो बलवान् प्रविश्य हरिवाहिनीम्।&lt;br&gt;&#xA;विस्फारयामास धनुर्ननाद च पुनःपुनः ॥ 6.71.37 ॥&lt;br&gt;&#xA;तं भीमवपुषं दृष्ट्वा रथस्थं रथिनां वरम्।&lt;br&gt;&#xA;अभिपेतुर्महात्मानो ये प्रधाना वनौकसः ॥ 6.71.38 ॥&lt;br&gt;&#xA;कुमुदो द्विविदो मैन्दो नीलः शरभ एव च।&lt;br&gt;&#xA;पादपैर्गिरिशृङ्गैश्च युगपत् समभिद्रवन् ॥ 6.71.39 ॥&lt;br&gt;&#xA;तेषां वृक्षांश्च शैलांश्च शरैः काञ्चनभूषणैः।&lt;br&gt;&#xA;अतिकायो महातेजाश्चिच्छेदास्त्रविदां वरः ॥ 6.71.40 ॥&lt;br&gt;&#xA;तांश्चैव सर्वान् स हरीन् शरैः सर्वायसैर्बली।&lt;br&gt;&#xA;विव्याधाभिमुखः सङ्ख्ये भीमकायो निशाचरः ॥ 6.71.41 ॥&lt;br&gt;&#xA;तेऽर्दिता बाणवर्षेण भग्नगात्राः प्लवङ्गमाः।&lt;br&gt;&#xA;न शेकुरतिकायस्य प्रतिकर्तुं महारणे ॥ 6.71.42 ॥&lt;br&gt;&#xA;तत्सैन्यं हरिवीराणां त्रासयामास राक्षसः।&lt;br&gt;&#xA;मृगयूथमिव क्रुद्धो हरिर्यौवनदर्पितः ॥ 6.71.43 ॥&lt;br&gt;&#xA;स राक्षसेन्द्रो हरिसैन्यमध्ये नायुध्यमानं निजघान कञ्चित्।&lt;br&gt;&#xA;उपेत्य रामं सधनुः कलापी सगर्वितं वाक्यमिदं बभाषे ॥ 6.71.44 ॥&lt;br&gt;&#xA;रथे स्थितोऽहं शरचापपाणिर्न प्राकृतं कञ्चन योधयामि।&lt;br&gt;&#xA;यश्चास्ति कश्चिद्व्यवसाययुक्तो ददातु मे क्षिप्रमिहाद्य युद्धम् ॥ 6.71.45 ॥&lt;br&gt;&#xA;तत्तस्य वाक्यं ब्रुवतो निशम्य चुकोप सौमित्रिरमित्रहन्ता।&lt;br&gt;&#xA;अमृष्यमाणश्च समुत्पपात जग्राह चापं च ततः स्मयित्वा ॥ 6.71.46 ॥&lt;br&gt;&#xA;क्रुद्धः सौमित्रिरुत्पत्य तूणादाक्षिप्य सायकम्।&lt;br&gt;&#xA;पुरस्तादतिकायस्य विचकर्ष महद्धनुः ॥ 6.71.47 ॥&lt;br&gt;&#xA;पूरयन् स महीं शैलानाकाशं सागरं दिशः।&lt;br&gt;&#xA;ज्याशब्दो लक्ष्मणस्योग्रस्त्रासयन् रजनीचरान् ॥ 6.71.48 ॥&lt;br&gt;&#xA;सौमित्रेश्चापनिर्घोषं श्रुत्वा प्रतिभयं तदा।&lt;br&gt;&#xA;विसिष्मिये महातेजा राक्षसेन्द्रात्मजो बली ॥ 6.71.49 ॥&lt;br&gt;&#xA;अथातिकायः कुपितो दृष्ट्वा लक्ष्मणमुत्थितम्।&lt;br&gt;&#xA;आदाय निशितं बाणमिदं वचनमब्रवीत् ॥ 6.71.50 ॥&lt;br&gt;&#xA;बालस्त्वमसि सौमित्रे विक्रमेष्वविचक्षणः।&lt;br&gt;&#xA;गच्छ किं कालसदृशं मां योधयितुमिच्छसि ॥ 6.71.51 ॥&lt;br&gt;&#xA;नहि मद्बाहुसृष्टानामस्त्राणां हिमवानपि।&lt;br&gt;&#xA;सोढुमुत्सहते वेगमन्तरिक्षमथो मही ॥ 6.71.52 ॥&lt;br&gt;&#xA;सुखप्रसुप्तं कालाग्निं निबोधयितुमिच्छसि।&lt;br&gt;&#xA;न्यस्यचापं निवर्तस्व मा प्राणान् जहि मद्गतः ॥ 6.71.53 ॥&lt;br&gt;&#xA;अथवा त्वं प्रतिष्टब्धो न निवर्तितुमिच्छसि।&lt;br&gt;&#xA;तिष्ठ प्राणान् परित्यज्य गमिष्यसि यमक्षयम् ॥ 6.71.54 ॥&lt;br&gt;&#xA;पश्य मे निशितान् बाणानरिदर्पनिषूदनान्।&lt;br&gt;&#xA;ईश्वरायुधसङ्काशांस्तप्तकाञ्चनभूषणान् ॥ 6.71.55 ॥&lt;br&gt;&#xA;मृगराज इव क्रुद्धो नागराजस्य शोणितम्।&lt;br&gt;&#xA;इत्येवमुक्त्वा सङ्क्रुद्धः शरं धनुषि सन्दधे ॥ 6.71.56 ॥&lt;br&gt;&#xA;श्रुत्वाऽतिकायस्य वचः सरोषं सगर्वितं संयति राजपुत्रः।&lt;br&gt;&#xA;स सञ्चुकोपातिबलो बृहच्छ्रीरुवाच वाक्यं च ततो महार्थम् ॥ 6.71.57 ॥&lt;br&gt;&#xA;न वाक्यमात्रेण भवान् प्रधानो न कत्थनात् सत्पुरुषा भवन्ति।&lt;br&gt;&#xA;मयि स्थिते धन्विनि बाणपाणौ निदर्शय स्वात्मबलं दुरात्मन् ॥ 6.71.58 ॥&lt;br&gt;&#xA;कर्मणा सूचयात्मानं न विकत्थितुमर्हसि।&lt;br&gt;&#xA;पौरुषेण तु यो युक्तः स तु शूर इति स्मृतः ॥ 6.71.59 ॥&lt;br&gt;&#xA;सर्वायुधसमायुक्तो धन्वी त्वं रथमास्थितः।&lt;br&gt;&#xA;शरैर्वा यदि वाप्यस्त्रैर्दर्शयस्व पराक्रमम् ॥ 6.71.60 ॥&lt;br&gt;&#xA;ततः शिरस्ते निशितैः पातयिष्याम्यहं शरैः।&lt;br&gt;&#xA;मारुतः कालसम्पक्वं वृन्तात्तालफलं यथा ॥ 6.71.61 ॥&lt;br&gt;&#xA;अद्य ते मामका बाणास्तप्तकाञ्चनभूषणाः।&lt;br&gt;&#xA;पास्यन्ति रुधिरं गात्राद्बाणशल्यान्तरोत्थितम् ॥ 6.71.62 ॥&lt;br&gt;&#xA;बालोऽयमिति विज्ञाय न माऽवज्ञातुमर्हसि ॥ 6.71.63 ॥&lt;br&gt;&#xA;बालो वा यदि वा वृद्धो मृत्युं जानीहि संयुगे।&lt;br&gt;&#xA;बालेन विष्णुना लोकास्त्रयः क्रान्तास्त्रिभिःक्रमैः ॥ 6.71.64 ॥&lt;br&gt;&#xA;लक्ष्मणस्य वचः श्रुत्वा हेतुमत् परमार्थवत्।&lt;br&gt;&#xA;अतिकायः प्रचुक्रोध बाणं चोत्तममाददे ॥ 6.71.65 ॥&lt;br&gt;&#xA;ततो विद्याधरा भूता देवा दैत्या महर्षयः।&lt;br&gt;&#xA;गुह्यकाश्च महात्मानस्तद्युद्धं द्रष्टुमागमन् ॥ 6.71.66 ॥&lt;br&gt;&#xA;ततोऽतिकायः कुपितश्चापमारोप्य सायकम्।&lt;br&gt;&#xA;लक्ष्मणाय प्रचिक्षेप सङ्क्षिपन्निव चाम्बरम् ॥ 6.71.67 ॥&lt;br&gt;&#xA;तमापतन्तं निशितं शरमाशीविषोपमम्।&lt;br&gt;&#xA;अर्धचन्द्रेण चिच्छेद लक्ष्मणः परवीरहा ॥ 6.71.68 ॥&lt;br&gt;&#xA;तं निकृत्तं शरं दृष्ट्वा कृत्तभोगमिवोरगम्।&lt;br&gt;&#xA;अतिकायो भृशं क्रुद्धः पञ्च बाणान् समाददे ॥ 6.71.69 ॥&lt;br&gt;&#xA;तानप्राप्तान् शरैस्तीक्ष्णैश्चिच्छेद भरतानुजः।&lt;br&gt;&#xA;[पञ्चभिःपञ्च चिच्छेद पावकार्कसमप्रभैः] ॥ 6.71.70 ॥&lt;br&gt;&#xA;स ताञ्छित्त्वा शरैस्तीक्ष्णैर्लक्ष्मणः परवीरहा।&lt;br&gt;&#xA;आददे निशितं बाणं ज्वलन्तमिव तेजसा ॥ 6.71.71 ॥&lt;br&gt;&#xA;तमादाय धनुश्श्रेष्ठे योजयामास लक्ष्मणः।&lt;br&gt;&#xA;विचकर्ष च वेगेन विससर्ज च वीर्यवान् ॥ 6.71.72 ॥&lt;br&gt;&#xA;पूर्णायतविसृष्टेन शरेण नतपर्वणा।&lt;br&gt;&#xA;ललाटे राक्षसश्रेष्ठमाजघान स वीर्यवान् ॥ 6.71.73 ॥&lt;br&gt;&#xA;स ललाटे शरो मग्नस्तस्य भीमस्य रक्षसः।&lt;br&gt;&#xA;ददृशे शोणितेनाक्तः पन्नगेन्द्र इवाचले ॥ 6.71.74 ॥&lt;br&gt;&#xA;राक्षसः प्रचक्रम्पे च लक्ष्मणेषुप्रपीडितः।&lt;br&gt;&#xA;रुद्रबाणहतं घोरं यथा त्रिपुरगोपुरम् ॥ 6.71.75 ॥&lt;br&gt;&#xA;चिन्तयामास चाश्वास्य विमृश्य च महाबलः।&lt;br&gt;&#xA;साधु बाणनिपातेन श्लाघनीयोऽसि मे रिपुः ॥ 6.71.76 ॥&lt;br&gt;&#xA;विधायैवं विनम्यास्यं नियम्य च भुजावुभौ।&lt;br&gt;&#xA;स रथोपस्थमास्थाय रथे च प्रचचार ह ॥ 6.71.77 ॥&lt;br&gt;&#xA;एकं त्रीन् पञ्च सप्तेति सायकान् राक्षसर्षभः।&lt;br&gt;&#xA;आददे सन्दधे चापि विचकर्षोत्ससर्ज च ॥ 6.71.78 ॥&lt;br&gt;&#xA;ते बाणाः कालसङ्काशा राक्षसेन्द्रधनुश्च्युताः।&lt;br&gt;&#xA;हेमपुङ्खा रविप्रख्याश्चक्रुर्दीप्तमिवाम्बरम् ॥ 6.71.79 ॥&lt;br&gt;&#xA;ततस्तान् राक्षसोत्सृष्टान् शरौघान् राघवानुजः।&lt;br&gt;&#xA;असम्भ्रान्तः प्रचिच्छेद निशितैर्बहुभिः शरैः ॥ 6.71.80 ॥&lt;br&gt;&#xA;तान् शरान् युधि सम्प्रेक्ष्य निकृत्तान् रावणात्मजः।&lt;br&gt;&#xA;चुकोप त्रिदशेन्द्रारिर्जग्राह निशितं शरम् ॥ 6.71.81 ॥&lt;br&gt;&#xA;स सन्धाय महातेजास्तं बाणं सहसोत्सृजत्।&lt;br&gt;&#xA;ततः सौमित्रिमायान्तमाजघान स्तनान्तरे ॥ 6.71.82 ॥&lt;br&gt;&#xA;अतिकायेन सौमित्रिस्ताडितो युधि वक्षसि।&lt;br&gt;&#xA;सुस्राव रुधिरं तीव्रं मदं मत्त इव द्विपः ॥ 6.71.83 ॥&lt;br&gt;&#xA;स चकार तदाऽऽत्मानं विशल्यं सहसा विभुः।&lt;br&gt;&#xA;जग्राह च शरं तीक्ष्णमस्त्रेणापि च सन्दधे ॥ 6.71.84 ॥&lt;br&gt;&#xA;आग्नेयेन तदाऽस्त्रेण योजयामास सायकम्।&lt;br&gt;&#xA;स जज्वाल तदा बाणो धनुष्यस्य महात्मनः ॥ 6.71.85 ॥&lt;br&gt;&#xA;अतिकायोऽपि तेजस्वी सौरमस्त्रं समादधे।&lt;br&gt;&#xA;तेन बाणं भुजङ्गाभं हेमपुङ्खमयोजयत् ॥ 6.71.86 ॥&lt;br&gt;&#xA;तदस्त्रं ज्वलितं घोरं लक्ष्मणः शरमाहितम्।&lt;br&gt;&#xA;अतिकायाय चिक्षेप कालदण्डमिवान्तकः ॥ 6.71.87 ॥&lt;br&gt;&#xA;आग्नेयेनाभिसंयुक्तं दृष्ट्वा बाणं निशाचरः।&lt;br&gt;&#xA;उत्ससर्ज तदा बाणं दीप्तं सूर्यास्त्रयोजितम् ॥ 6.71.88 ॥&lt;br&gt;&#xA;तावुभावम्बरे बाणावन्योन्यमभिजघ्नतुः।&lt;br&gt;&#xA;तेजसा सम्प्रदीप्ताग्रौ क्रुद्धाविव भूजङ्गमौ ॥ 6.71.89 ॥&lt;br&gt;&#xA;तावन्योन्यं विनिर्दह्य पेततुः पृथिवीतले।&lt;br&gt;&#xA;निरर्चिषौ भस्मकृतौ न भ्राजेते शरोत्तमौ ॥ 6.71.90 ॥&lt;br&gt;&#xA;ततोऽतिकायः सङ्क्रुद्धस्त्वस्त्रमैषीकमुत्सृजत्।&lt;br&gt;&#xA;तत् प्रचिच्छेद सौमित्रिरस्त्रेणैन्द्रेण वीर्यवान् ॥ 6.71.91 ॥&lt;br&gt;&#xA;ऐषीकं निहतं दृष्ट्वा रुषितो रावणात्मजः।&lt;br&gt;&#xA;याम्येनास्त्रेण सङ्क्रुद्धो योजयामास सायकम् ॥ 6.71.92 ॥&lt;br&gt;&#xA;ततस्तदस्त्रं चिक्षेप लक्ष्मणाय निशाचरः।&lt;br&gt;&#xA;वायव्येन तदस्त्रेण निजघान स लक्ष्मणः ॥ 6.71.93 ॥&lt;br&gt;&#xA;अथैनं शरधाराभिर्धाराभिरिव तोयदः।&lt;br&gt;&#xA;अभ्यवर्षत् सुसङ्क्रुद्धो लक्ष्मणो रावणात्मजम् ॥ 6.71.94 ॥&lt;br&gt;&#xA;तेऽतिकायं समासाद्य कवचे वज्रभूषिते।&lt;br&gt;&#xA;भग्नाग्रशल्याः सहसा पेतुर्बाणा महीतले ॥ 6.71.95 ॥&lt;br&gt;&#xA;तान् मोघानभिसम्प्रेक्ष्य लक्ष्मणः परवीरहा।&lt;br&gt;&#xA;अभ्यवर्षन्महेषूणां सहस्रेण महायशाः ॥ 6.71.96 ॥&lt;br&gt;&#xA;अवध्यकवचः सङ्ख्ये राक्षसो नैव विव्यथे।&lt;br&gt;&#xA;न शशाक रुजं कर्तुं युधि तस्य शरोत्तमः ॥ 6.71.97 ॥&lt;br&gt;&#xA;अथैनमभ्युपागम्य वायुर्वाक्यमुवाच ह।&lt;br&gt;&#xA;ब्रह्मदत्तवरो ह्येष अवध्यकवचावृतः ॥ 6.71.98 ॥&lt;br&gt;&#xA;ब्राह्मेणास्त्रेण भिन्द्ध्यैनमेष वध्यो हि नान्यथा।&lt;br&gt;&#xA;अवध्य एष ह्यन्येषामस्त्राणां कवची बली ॥ 6.71.99 ॥&lt;br&gt;&#xA;ततस्तु वायोर्वचनं निशम्य सौमित्रिरिन्द्रप्रतिमानवीर्यः।&lt;br&gt;&#xA;समाददे बाणममोघवेग तद् ब्राह्ममस्त्रं सहसा नियोज्य ॥ 6.71.100 ॥&lt;br&gt;&#xA;तस्मिन् महास्त्रे तु नियुज्यमाने सौमित्रिणा बाणवरे शिताग्रे।&lt;br&gt;&#xA;विशश्च चन्द्रार्कमहाग्रहाश्च नभश्च तत्रास चचाल चोर्वी ॥ 6.71.101 ॥&lt;br&gt;&#xA;तं ब्रह्मणोऽस्त्रेण नियोज्य चापे शरं सुपुङ्खं यमदूतकल्पम्।&lt;br&gt;&#xA;सौमित्रिरिन्द्रारिसुतस्य तस्य ससर्ज बाणं युधि वज्रकल्पम् ॥ 6.71.102 ॥&lt;br&gt;&#xA;तं लक्ष्मणोत्सृष्टममोघवेगं समापतन्तं ज्वलनप्रकाशम्।&lt;br&gt;&#xA;सुवर्णवज्रात्तमचित्रपुङ्खं तदाऽतिकायः समरे ददर्श ॥ 6.71.103 ॥&lt;br&gt;&#xA;तं प्रेक्षमाणः सहसाऽतिकायो जघान बाणैर्निशितैरनेकैः।&lt;br&gt;&#xA;स सायकस्तस्य सुपर्णवेगस्तदाऽतिकायस्य जगाम पार्श्वम् ॥ 6.71.104 ॥&lt;br&gt;&#xA;तमागतं प्रेक्ष्य तदाऽतिकायो बाणं प्रदीप्तान्तककालकल्पम्।&lt;br&gt;&#xA;जघान शक्त्यृष्टिगदाकुठारैः शूलैर्हलैश्चात्यविपन्नचेताः ॥ 6.71.105 ॥&lt;br&gt;&#xA;तान्यायुधान्यद्भुतविग्रहाणि मोघानि कृत्वा स शरोऽग्निदीप्तः।&lt;br&gt;&#xA;प्रगृह्य तस्यैव किरीटजुष्टं ततोऽतिकायस्य शिरो जहार ॥ 6.71.106 ॥&lt;br&gt;&#xA;तच्छिरः सशिरस्त्राणां लक्ष्मणेषुप्रपीडितम्।&lt;br&gt;&#xA;पपात सहसा भूमौ शृङ्गं हिमवतो यथा ॥ 6.71.107 ॥&lt;br&gt;&#xA;तं तु भूमौ निपतितं दृष्ट्वा विक्षिप्तभूषणम्।&lt;br&gt;&#xA;बभूवुर्व्यथिताः सर्वे हतशेषा निशाचराः ॥ 6.71.108 ॥&lt;br&gt;&#xA;ते विषण्णमुखादीनाः प्रहारजनितश्रमाः।&lt;br&gt;&#xA;विनेदुरुच्चैर्बहवः सहसा विस्वरैः स्वरैः ॥ 6.71.109 ॥&lt;br&gt;&#xA;ततस्ते त्वरितं याता निरपेक्षा निशाचराः।&lt;br&gt;&#xA;पुरीमभिमुखा भीता द्रवन्तो नायके हते ॥ 6.71.110 ॥&lt;br&gt;&#xA;[अतिबलमतिकायमभ्रकल्पं युधि विनिपात्य स लक्ष्मणः प्रहृष्टः।&lt;br&gt;&#xA;त्वरितमथ तदा स रामपार्श्वं कपिनिवहैश्च सुपूजितो जगाम] ॥ 6.71.111 ॥&lt;/p&gt;</description>
    </item>
    <item>
      <title>०७२ रावणेन-अतिकायमरणशोकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/072_rAvaNena-atikAyamaraNashokaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/072_rAvaNena-atikAyamaraNashokaH/</guid>
      <description>&lt;p&gt;अतिकायं हतं श्रुत्वा लक्ष्मणेन महौजसा।&lt;br&gt;&#xA;उद्वेगमगमद्राजा वचनं चेदमब्रवीत् ॥ 6.72.1 ॥&lt;br&gt;&#xA;धूभ्राक्षः परमामर्षी धन्वी शस्त्रभृतां वरः।&lt;br&gt;&#xA;अकम्पनः प्रहस्तश्च कुम्भकर्णस्तथैव च ॥ 6.72.2 ॥&lt;br&gt;&#xA;एते महाबला वीरा राक्षसा युद्धकाङ्क्षिणः।&lt;br&gt;&#xA;जेतारः परसैन्यानां परैर्नित्यापराजिताः ॥ 6.72.3 ॥&lt;br&gt;&#xA;राक्षसाः सुमहाकाया नानाशस्त्रविशारदाः।&lt;br&gt;&#xA;अन्ये च बहवः शूरा महात्मानो निपातिताः ॥ 6.72.4 ॥&lt;br&gt;&#xA;प्रख्यातबलवीर्येण पुत्रेणेन्द्रजिता मम।&lt;br&gt;&#xA;यौ हि तौ भ्रातरौ वीरौ बद्धौ दत्तवरैः शरैः ॥ 6.72.5 ॥&lt;br&gt;&#xA;यन्न शक्यं सुरैः सर्वैरसुरैर्वा महाबलैः।&lt;br&gt;&#xA;मोक्तुं तद्बन्धनं घोरं यक्षगन्धर्वकिन्नरैः ॥ 6.72.6 ॥&lt;br&gt;&#xA;तन्न जाने प्रभावैर्वा मायया मोहनेन वा।&lt;br&gt;&#xA;शरबन्धाद्विमुक्तौ तौ भ्रातरौ रामलक्ष्मणौ ॥ 6.72.7 ॥&lt;br&gt;&#xA;ये योधा निर्गताः शूरा राक्षसा मम शासनात्।&lt;br&gt;&#xA;ते सर्वे निहता युद्धे वानरैः सुमहाबलैः ॥ 6.72.8 ॥&lt;br&gt;&#xA;तं न पश्याम्यहं युद्धे योऽद्य रामं सलक्ष्मणम्।&lt;br&gt;&#xA;शासयेत् सबलं वीरं ससुग्रीवविभीषणम् ॥ 6.72.9 ॥&lt;br&gt;&#xA;अहो नु बलवान् रामो महदस्त्रबलं च वै।&lt;br&gt;&#xA;यस्य विक्रममासाद्य राक्षसा निधनं गताः ॥ 6.72.10 ॥&lt;br&gt;&#xA;तं मन्ये राघवं वीरं नारायणमनामयम्।&lt;br&gt;&#xA;तद्भयाद्धि पुरी लङ्का पिहितद्वारतोरणा ॥ 6.72.11 ॥&lt;br&gt;&#xA;अप्रमत्तैश्च सर्वत्र गुप्तै रक्ष्या पुरी त्वियम् ॥ 6.72.12 ॥&lt;br&gt;&#xA;अशोकवनिकायां च यत्र सीताऽभिरक्ष्यते।&lt;br&gt;&#xA;निष्क्रामो वा प्रवेशो वा ज्ञातव्यः सर्वथैव नः ॥ 6.72.13 ॥&lt;br&gt;&#xA;यत्र यत्र भवेद् गुल्मस्तत्रतत्र पुनःपुनः।&lt;br&gt;&#xA;सर्वतश्चापि तिष्ठध्वं स्वैःस्वैः परिवृता बलैः ॥ 6.72.14 ॥&lt;br&gt;&#xA;द्रष्टव्यं च पदं तेषां वानराणां निशाचराः।&lt;br&gt;&#xA;प्रदोषे वाऽर्धरात्रे वा प्रत्यूषे वापि सर्वतः ॥ 6.72.15 ॥&lt;br&gt;&#xA;नावज्ञा तत्र कर्तव्या वानरेषु कदाचन।&lt;br&gt;&#xA;द्विषतां बलमुद्युक्तमापतत् किं स्थितं सदा ॥ 6.72.16 ॥&lt;br&gt;&#xA;ततस्ते राक्षसाः सर्वे श्रुत्वा लङ्काधिपस्य तत्।&lt;br&gt;&#xA;वचनं सर्वमातिष्ठन् यथावत्तु महाबलाः ॥ 6.72.17 ॥&lt;br&gt;&#xA;स तान् सर्वान् समादिश्य रावणो राक्षसाधिपः।&lt;br&gt;&#xA;मन्युशल्यं वहन् दीनः प्रविवेश स्वमालयम् ॥ 6.72.18 ॥&lt;br&gt;&#xA;ततः स सन्दीपितकोपवह्निर्निशाचराणामधिपो महाबलः।&lt;br&gt;&#xA;तदेव पुत्रव्यसनं विचिन्तयन् मुहुर्मुहुश्चैव तदा व्यनिश्वसत् ॥ 6.72.19 ॥&lt;/p&gt;</description>
    </item>
    <item>
      <title>०७३ राम-लक्ष्मणमूर्छावर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/073_rAma-laxmaNamUrChAvarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/073_rAma-laxmaNamUrChAvarNanam/</guid>
      <description>&lt;p&gt;ततो हतान् राक्षसपुङ्गवांस्तान् देवान्तकादित्रिशिरोतिकायान्।&lt;br&gt;&#xA;रक्षोगणास्तत्र हतावशिष्टास्ते रावणाय त्वरितं शशंसुः ॥ 6.73.1 ॥&lt;br&gt;&#xA;ततो हतांस्तान् सहसा निशम्य राजा मुमोहाश्रुपरिप्लुताक्षः।&lt;br&gt;&#xA;पुत्रक्षयं भ्रातृवधं च घोरं विचिन्त्य राजा विपुलं प्रदध्यौ ॥ 6.73.2 ॥&lt;br&gt;&#xA;ततस्तु राजानमुदीक्ष्य दीनं शोकार्णवे सम्परिपुप्लुवानम्।&lt;br&gt;&#xA;रथर्षभो राक्षसराजसूनुस्तमिन्द्रजिद्वाक्यमिदं बभाषे ॥ 6.73.3 ॥&lt;br&gt;&#xA;न तात मोहं प्रतिगन्तुमर्हसि यत्रेन्द्रजिज्जीवति राक्षसेन्द्र।&lt;br&gt;&#xA;नेन्द्रारिबाणाभिहतो हि कश्चित् प्राणान् समर्थः समरेऽभिपातुम् ॥ 6.73.4 ॥&lt;br&gt;&#xA;पश्याद्य रामं सह लक्ष्मणेन मद्बाणनिर्भिन्नविकीर्णदेहम्।&lt;br&gt;&#xA;गतायुषं भूमितले शयानं शितैः शरैराचितसर्वगात्रम् ॥ 6.73.5 ॥&lt;br&gt;&#xA;इमां प्रतिज्ञां शृणु शक्रशत्रोः सुनिश्चितां पौरुषदैवयुक्ताम्।&lt;br&gt;&#xA;अद्यैव रामं सह लक्ष्मणेन सन्तर्पयिष्यामि शरैरमोघैः ॥ 6.73.6 ॥&lt;br&gt;&#xA;अद्येन्द्रवैवस्वतविष्णुमित्रसाध्याश्विवैश्वानरचन्द्रसूर्याः।&lt;br&gt;&#xA;द्रक्ष्यन्तु मे विक्रममप्रमेयं विष्णोरिवोग्रं बलियज्ञवाटे ॥ 6.73.7 ॥&lt;br&gt;&#xA;स एवमुक्त्वा त्रिदशेन्द्रशत्रुरापृच्छ्य राजानमदीनसत्त्वः।&lt;br&gt;&#xA;समारुरोहानिलतुल्यवेगं रथं खरश्रेष्ठसमाधियुक्तम् ॥ 6.73.8 ॥&lt;br&gt;&#xA;तमास्थाय महातेजा रथं हरिरथोपमम्।&lt;br&gt;&#xA;जगाम सहसा तत्र यत्र युद्धमरिन्दमः ॥ 6.73.9 ॥&lt;br&gt;&#xA;तं प्रस्थितं महात्मानमनुजग्मुर्महाबलाः।&lt;br&gt;&#xA;संहर्षमाणा बहवो धनुःप्रवरपाणयः ॥ 6.73.10 ॥&lt;br&gt;&#xA;गजस्कन्धगताः केचित् केचित् प्रवरवाजिभिः।&lt;br&gt;&#xA;प्रासमुद्गरनिस्त्रिंशपरश्वधगदाधराः ॥ 6.73.11 ॥&lt;br&gt;&#xA;स शङ्खनिनदैः पूर्णैर्भेरीणां चापि निस्वनैः।&lt;br&gt;&#xA;जगाम त्रिदशेन्द्रारिः स्तूयमानो निशाचरैः ॥ 6.73.12 ॥&lt;br&gt;&#xA;स शङ्खशशिवर्णेन छत्रेण रिपुसूदनः।&lt;br&gt;&#xA;रराज प्रतिपूर्णेन नभश्चान्द्रमसा यथा ॥ 6.73.13 ॥&lt;br&gt;&#xA;अवीज्यत ततो वीरो हैमैर्हेमविभूषितैः।&lt;br&gt;&#xA;चारुचामरमुख्यैश्च मुख्यः सर्वधनुष्मताम् ॥ 6.73.14 ॥&lt;br&gt;&#xA;ततस्त्विन्द्रजिता लङ्का सूर्यप्रतिमतेजसा।&lt;br&gt;&#xA;रराजा प्रतिवीरेण द्यौरिवार्केण भास्वता ॥ 6.73.15 ॥&lt;br&gt;&#xA;स सम्प्राप्य महातेजा युद्धभूमिमरिन्दमः।&lt;br&gt;&#xA;स्थापयामास रक्षांसि रथं प्रति समन्ततः ॥ 6.73.16 ॥&lt;br&gt;&#xA;ततस्तु हुतभोक्तारं हुतभुक्सदृशप्रभः।&lt;br&gt;&#xA;जुहाव राक्षसश्रेष्ठो मन्त्रवद्विधिवत्तदा ॥ 6.73.17 ॥&lt;br&gt;&#xA;स हविर्लाजसंस्कारैर्माल्यगन्धपुरस्कृतैः।&lt;br&gt;&#xA;जुहुवे पावकं तत्र राक्षसेन्द्रः प्रतापवान् ॥ 6.73.18 ॥&lt;br&gt;&#xA;शस्त्राणि शरपत्राणि समिधोऽथ विभीतकाः।&lt;br&gt;&#xA;लोहितानि च वासांसि स्रुवं कार्ष्णायसं तथा ॥ 6.73.19 ॥&lt;br&gt;&#xA;स तत्राग्निं समास्तीर्य शरपत्रैः सतोमरैः।&lt;br&gt;&#xA;छागस्य कृष्णवर्णस्य गलं जग्राह जीवतः ॥ 6.73.20 ॥&lt;br&gt;&#xA;सकृदेव समिद्धस्य विधूमस्य महार्चिषः।&lt;br&gt;&#xA;बभूवुस्तानि लिङ्गानि विजयं यान्यदर्शयन् ॥ 6.73.21 ॥&lt;br&gt;&#xA;प्रदक्षिणावर्तशिखस्तप्तकाञ्चनभूषणः।&lt;br&gt;&#xA;हविस्तत् प्रतिजग्राह पावकः स्वयमास्थितः ॥ 6.73.22 ॥&lt;br&gt;&#xA;सोऽस्त्रमाहारयामास ब्राह्ममिन्द्ररिपुस्तदा।&lt;br&gt;&#xA;धनुश्चात्मरथं चैव सर्वं तत्राभ्यमन्त्रयत् ॥ 6.73.23 ॥&lt;br&gt;&#xA;तस्मिन्नाहूयमानेऽस्त्रे हूयमाने च पावके।&lt;br&gt;&#xA;सार्धं ग्रहेन्दुनक्षत्रैर्वितत्रास नभःस्थलम् ॥ 6.73.24 ॥&lt;br&gt;&#xA;स पावकं पावकदीप्ततेजा हुत्वा महेन्द्रप्रतिमप्रभावः।&lt;br&gt;&#xA;सचापबाणासिरथाश्वसूतः खेऽन्तर्दधेत्मानमचिन्त्यरूपः ॥ 6.73.25 ॥&lt;br&gt;&#xA;ततो हयरथाकीर्णं पताकाध्वजशोभितम्।&lt;br&gt;&#xA;निर्ययौ राक्षसबलं नर्दमानं युयुत्सया ॥ 6.73.26 ॥&lt;br&gt;&#xA;ते शरैर्बहुभिश्चित्रैस्तीक्ष्णवेगैरलङ्कृतैः।&lt;br&gt;&#xA;तोमरैरङ्कुशैश्चापि वानरान् जघ्नुराहवे ॥ 6.73.27 ॥&lt;br&gt;&#xA;रावणिस्तु ततः क्रुद्धस्तान्निरीक्ष्य निशाचरान्।&lt;br&gt;&#xA;हृष्टा भवन्तो युद्ध्यन्तु वानराणां जिघांसया ॥ 6.73.28 ॥&lt;br&gt;&#xA;ततस्ते राक्षसाः सर्वे नर्दन्तो जयकाङ्क्षिणः।&lt;br&gt;&#xA;अभ्यवर्षंस्ततो घोरान् वानरान् शरवृष्टिभिः ॥ 6.73.29 ॥&lt;br&gt;&#xA;स तु नालीकनाराचैर्गदाभिर्मुसलैरपि।&lt;br&gt;&#xA;रक्षोभिः संवृतः सङ्ख्ये वानरान् विचकर्त ह ॥ 6.73.30 ॥&lt;br&gt;&#xA;ते वध्यमानाः समरे वानराः पादपायुधाः।&lt;br&gt;&#xA;अभ्यद्रवन्त सहिता रावणिं रणकर्कशम् ॥ 6.73.31 ॥&lt;br&gt;&#xA;इन्द्रजित्तु ततः क्रुद्धो महातेजा महाबलः।&lt;br&gt;&#xA;वानराणां शरीराणि व्यधमद्रावणात्मजः ॥ 6.73.32 ॥&lt;br&gt;&#xA;शरेणैकेन च हरीन् नव पञ्च च सप्त च।&lt;br&gt;&#xA;चिच्छेद समरे क्रुद्धो राक्षसान् सम्प्रहर्षयन् ॥ 6.73.33 ॥&lt;br&gt;&#xA;स शरैः सूर्यसङ्काशैः शातकुम्भविभूषितैः।&lt;br&gt;&#xA;वानरान् समरे वीरः प्रममाथ सुदुर्जयः ॥ 6.73.34 ॥&lt;br&gt;&#xA;ते भिन्नगात्राः समरे वानराः शपपीडिताः।&lt;br&gt;&#xA;पेतुर्मथितसङ्कल्पाः सुरैरिव महासुराः ॥ 6.73.35 ॥&lt;br&gt;&#xA;तं तपन्तमिवादित्यं घोरैर्बाणगभस्तिभिः।&lt;br&gt;&#xA;अभ्यधावन्त सङ्क्रुद्धाः संयुगे वानरर्षभाः ॥ 6.73.36 ॥&lt;br&gt;&#xA;ततस्तु वानराः सर्वे भिन्नदेहा विचेतसः।&lt;br&gt;&#xA;व्यथिता विद्रवन्ति स्म रुधिरेण समुक्षिताः ॥ 6.73.37 ॥&lt;br&gt;&#xA;रामस्यार्थे पराक्रम्य वानरास्त्यक्तजीविताः।&lt;br&gt;&#xA;नर्दन्तस्तेऽभिवृत्तास्तु समरे सशिलायुधाः ॥ 6.73.38 ॥&lt;br&gt;&#xA;ते द्रुमैः पर्वताग्रैश्च शिलाभिश्च प्लवङ्गमाः।&lt;br&gt;&#xA;अभ्यवर्षन्त समरे रावणिं पर्यवस्थिताः ॥ 6.73.39 ॥&lt;br&gt;&#xA;तद्द्रुमाणां शिलानां च वर्षं प्राणहरं महत्।&lt;br&gt;&#xA;व्यपोहत महातेजा रावणिः समितिञ्जयः ॥ 6.73.40 ॥&lt;br&gt;&#xA;ततः पावकसङ्काशैः शरैराशीविषोपमैः।&lt;br&gt;&#xA;वानराणामनीकानि बिभेद समरे प्रभुः ॥ 6.73.41 ॥&lt;br&gt;&#xA;अष्टादशशरैस्तीक्ष्णैः स विद्ध्वा गन्धमादनम्।&lt;br&gt;&#xA;विव्याध नवभिश्चैव नलं दूरादवस्थितम् ॥ 6.73.42 ॥&lt;br&gt;&#xA;सप्तभिस्तु महा वीर्यो मैन्दं मर्मविदारणैः।&lt;br&gt;&#xA;पञ्चभिर्विशिखैश्चैव गजं विव्याध संयुगे ॥ 6.73.43 ॥&lt;br&gt;&#xA;सुग्रीवमृषभं चैव सोऽङ्गदं द्विविदं तथा।&lt;br&gt;&#xA;घोरैर्दत्तवरैस्तीक्ष्णैर्निष्प्राणानकरोत्तदा ॥ 6.73.44 ॥&lt;br&gt;&#xA;अन्यानपि तदा मुख्यान् वानरान् बहुभिः शरैः।&lt;br&gt;&#xA;अर्दयामास सङ्क्रुद्धः कालाग्निरिव मूर्च्छितः ॥ 6.73.45 ॥&lt;br&gt;&#xA;स शरैः सूर्यसङ्काशैः सुमुक्तैः शीघ्रगामिभिः।&lt;br&gt;&#xA;वानराणामनीकानि निर्ममन्थ महारणे ॥ 6.73.46 ॥&lt;br&gt;&#xA;आकुलां वानरीं सेनां शरजालेन मोहिताम्।&lt;br&gt;&#xA;हृष्टः स परया प्रीत्या ददर्श क्षतजोक्षिताम् ॥ 6.73.47 ॥&lt;br&gt;&#xA;संसृज्य बाणवर्षं च शस्त्रवर्षं च दारुणम्।&lt;br&gt;&#xA;ममर्द वानरानीकमिन्द्रजित्त्वरितो बली ॥ 6.73.48 ॥&lt;br&gt;&#xA;स्वसैन्यमुत्सृज्य समेत्य तूर्णं महारणे वानरवाहिनीषु।&lt;br&gt;&#xA;अदृश्यमानः शरजालमुग्रं ववर्ष नीलाम्बुधरो यथाऽम्बु ॥ 6.73.49 ॥&lt;br&gt;&#xA;ते शक्रजिद्बाणविशीर्णदेहा मायाहता विस्वरमुन्नदन्तः।&lt;br&gt;&#xA;रणे निपेतुर्हरयोऽद्रिकल्पा यथेन्द्रवज्राभिहता नगेन्द्राः ॥ 6.73.50 ॥&lt;br&gt;&#xA;ते केवलं सन्ददृशुः शिताग्रान् बाणान् रणे वानरवाहिनीषु।&lt;br&gt;&#xA;मायानिगूढं तु सुरेन्द्रशत्रुं न चावृतं राक्षसमभ्यपश्यन् ॥ 6.73.51 ॥&lt;br&gt;&#xA;ततः स रक्षोधिपतिर्महात्मा सर्वे दिशो बाणगणैः शिताग्रैः।&lt;br&gt;&#xA;प्रच्छादयामास रविप्रकाशैर्विषादयामास च वानरेन्द्रान् ॥ 6.73.52 ॥&lt;br&gt;&#xA;स शूलनिस्त्रिंशपरश्वधानि व्याविध्य दीप्तानलसन्निभानि।&lt;br&gt;&#xA;सविस्फुलिङ्गोज्ज्वलपावकानि ववर्ष तीर्व्रं प्लवगेन्द्रसैन्ये ॥ 6.73.53 ॥&lt;br&gt;&#xA;ततो ज्वलनसङ्काशैः शरैर्वानरयूथपाः।&lt;br&gt;&#xA;ताडिताः शक्रजिद्बाणैः प्रफुल्ला इव किंशुकाः ॥ 6.73.54 ॥&lt;br&gt;&#xA;तेऽन्योन्यमभिसर्पन्तो निनदन्तश्च विस्वरम्।&lt;br&gt;&#xA;राक्षसेन्द्रास्त्रनिर्भिन्ना निपेतुर्वानरर्षभाः ॥ 6.73.55 ॥&lt;br&gt;&#xA;उदीक्षमाणा गगनं केचिन्नेत्रेषु ताडिताः।&lt;br&gt;&#xA;शरैर्विविशुरन्योन्यं पेतुश्च जगतीतले ॥ 6.73.56 ॥&lt;br&gt;&#xA;हनुमन्तं च सुग्रीवमङ्गदं गन्धमादनम्।&lt;br&gt;&#xA;जाम्बवन्तं सुषेणं च वेगदर्शिनमेव च ॥ 6.73.57 ॥&lt;br&gt;&#xA;मैन्दं च द्विविदं नीलं गवाक्षं गजगोमुखौ।&lt;br&gt;&#xA;केसरिं हरिलोमानं विद्युदृंष्ट्रं च वानरम् ॥ 6.73.58 ॥&lt;br&gt;&#xA;सूर्याननं ज्योतिमुखं तथा दधिमुखं हरिम्।&lt;br&gt;&#xA;पावकाक्षं नलं चैव कुमुदं चैव वानरम् ॥ 6.73.59 ॥&lt;br&gt;&#xA;प्रासैः शूलैः शितैर्बाणैरिन्द्रजिन्मन्त्रसंहितैः।&lt;br&gt;&#xA;विव्याध हरिशार्दूलान् सर्वांस्तान् राक्षसोत्तमः ॥ 6.73.60 ॥&lt;br&gt;&#xA;स वै गदाभिर्हरियूथमुख्यान् निर्भिद्य बाणैस्तपनीयपुङ्खैः।&lt;br&gt;&#xA;ववर्ष रामं शरवृष्टिजालैः सलक्ष्मणं भास्कररश्मिकल्पैः ॥ 6.73.61 ॥&lt;br&gt;&#xA;स बाणवर्षैरभिवर्ष्यमाणो धारानिपातानिव तानचिन्त्य।&lt;br&gt;&#xA;समीक्षमाणः परमाद्भुतश्री रामस्तदा लक्ष्मणमित्युवाच ॥ 6.73.62 ॥&lt;br&gt;&#xA;असौ पुनर्लक्ष्मण राक्षसेन्द्रो ब्रह्मास्त्रमाश्रित्य सुरेन्द्रशत्रुः।&lt;br&gt;&#xA;निपातयित्वा हरिसैन्यमुग्रमस्मान् शरैरर्दयति प्रसक्तः ॥ 6.73.63 ॥&lt;br&gt;&#xA;स्वयम्भुवा दत्तवरो महात्मा खमास्थितोऽन्तर्हितभीमकायः।&lt;br&gt;&#xA;कथं नु शक्यो युधि नष्टदेहो निहन्तुमद्येन्द्रजिदुद्यतास्त्रः ॥ 6.73.64 ॥&lt;br&gt;&#xA;मन्ये स्वयम्भूर्भगवानचिन्त्यो यस्यैतदस्त्रं प्रभवश्च योऽस्य।&lt;br&gt;&#xA;बाणावपातांस्त्वमिहाद्य धीमन् मया सहाव्यग्रमनाः सहस्व ॥ 6.73.65 ॥&lt;br&gt;&#xA;प्रच्छादयत्येष हि राक्षसेन्द्रः सर्वा दिशः सायकवृष्टिजालैः।&lt;br&gt;&#xA;एतच्च सर्वं पतिताग्र्यशूरं न भ्राजते वानरराजसैन्यम् ॥ 6.73.66 ॥&lt;br&gt;&#xA;आवां तु दृष्ट्वा पतितौ विसञ्ज्ञौ निवृत्तयुद्धौ गतरोषहर्षो।&lt;br&gt;&#xA;ध्रुवं प्रवेक्ष्यत्यमरारिवासमसौ समादाय रणाग्रलक्ष्मीम् ॥ 6.73.67 ॥&lt;br&gt;&#xA;ततस्तु ताविन्द्रजिदस्त्रजालैर्बभूवतुस्तत्र तथा विशस्तौ।&lt;br&gt;&#xA;स चापि तौ तत्र विदर्शयित्वा ननाद हर्षाद्युधि राक्षसेन्द्रः ॥ 6.73.68 ॥&lt;br&gt;&#xA;विषादयित्वा सहसा विवेश पुरीं दशग्रीवभुजाभिगुप्ताम्।&lt;br&gt;&#xA;[संस्तूयमानः स तु यातुधानैः पित्रे च सर्वं हृषितोभ्युवाच ॥ 6.73.69 ॥&lt;/p&gt;</description>
    </item>
    <item>
      <title>०७४ हनुमता हिमालयप्रयाणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/074_hanumatA_himAlayaprayANam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/09-rAghava-mUrchChA/074_hanumatA_himAlayaprayANam/</guid>
      <description>&lt;p&gt;तयोस्तदा सादितयो रणाग्रे मुमोह सैन्यं हरिपुङ्गवानाम्।&lt;br&gt;&#xA;सुग्रीवनीलाङ्गदजाम्बवन्तो न चापि किञ्चित् प्रतिपेदिरे ते ॥ 6.74.1 ॥&lt;br&gt;&#xA;ततो विषण्णं समवेक्ष्य सैन्यं विभीषणो बुद्धिमतां वरिष्ठः।&lt;br&gt;&#xA;उवाच शाखामृगराजवीरानाश्वासयन्नप्रतिमैर्वचोभिः ॥ 6.74.2 ॥&lt;br&gt;&#xA;मा भैष्ट नास्त्यत्र विषादकालो यदार्यपुत्रौ ह्यवशौ विषण्णौ।&lt;br&gt;&#xA;स्वयम्भुवो वाक्यमथोद्वहन्तौ यत् सादिताविन्द्रजिदस्त्रजालैः ॥ 6.74.3 ॥&lt;br&gt;&#xA;तस्मै तु दत्तं परमास्त्रमेतत् स्वयम्भुवा ब्राह्मममोघवेगम्।&lt;br&gt;&#xA;तन्मानयन्तौ युधि राजपुत्रौ निपातितौ कोऽत्र विषादकालः ॥ 6.74.4 ॥&lt;br&gt;&#xA;ब्राह्ममस्त्रं ततो धीमान् मानयित्वा तु मारुतिः।&lt;br&gt;&#xA;विभीषणवचः श्रुत्वा हनुमांस्तमथाब्रवीत् ॥ 6.74.5 ॥&lt;br&gt;&#xA;एतस्मिन्निहते सैन्ये वानराणां तरस्विनाम्।&lt;br&gt;&#xA;यो यो धारयते प्राणांस्तन्तमाश्वासयावहै ॥ 6.74.6 ॥&lt;br&gt;&#xA;तावुभौ युगपद्वीरौ हनुमद्राक्षसोत्तमौ।&lt;br&gt;&#xA;उल्काहस्तौ तदा रात्रौ रणशीर्षे विचेरतुः ॥ 6.74.7 ॥&lt;br&gt;&#xA;भिन्नलाङ्गूलहस्तोरुपादाङ्गुलिशिरोधरैः।&lt;br&gt;&#xA;स्रवद्भिः क्षतजं गात्रैः प्रस्रवद्भिस्ततस्ततः ॥ 6.74.8 ॥&lt;br&gt;&#xA;पतितैः पर्वताकारैर्वानरैरभिसङ्कुलाम्।&lt;br&gt;&#xA;शस्त्रैश्च पतितैर्दीप्तैर्ददृशाते वसुन्धराम् ॥ 6.74.9 ॥&lt;br&gt;&#xA;सुग्रीवमङ्गदं नीलं शरभं गन्धमादनम्।&lt;br&gt;&#xA;गवाक्षं च सुषेणं च वेगदर्शिनमाहुकम् ॥ 6.74.10 ॥&lt;br&gt;&#xA;मैन्दं नलं ज्योतिमुखं द्विविदं पनसं तथा।&lt;br&gt;&#xA;एतांश्चान्यांस्ततो वीरौ ददृशाते हतान् रणे ॥ 6.74.11 ॥&lt;br&gt;&#xA;सप्तषष्टिर्हताः कोट्यो वानराणां तरस्विनाम्।&lt;br&gt;&#xA;अह्नः पञ्चमशेषेणः वल्लभेन स्वयम्भुवः ॥ 6.74.12 ॥&lt;br&gt;&#xA;सागरौघनिभं भीमं दृष्ट्वा बाणार्दितं बलम्।&lt;br&gt;&#xA;मार्गते जाम्बवन्तं स हनुमान् सविभीषणः ॥ 6.74.13 ॥&lt;br&gt;&#xA;स्वभावजरया युक्तं वृद्धं शरशतैश्चितम्।&lt;br&gt;&#xA;प्रजापतिसुतं वीरं शाम्यन्तमिव पावकम् ॥ 6.74.14 ॥&lt;br&gt;&#xA;दृष्ट्वा तमुपसङ्गम्य पौलस्त्यो वाक्यमब्रवीत्।&lt;br&gt;&#xA;कच्चिदार्य शरैस्तीक्ष्णैः प्राणा न ध्वंसितास्तव ॥ 6.74.15 ॥&lt;br&gt;&#xA;विभीषणवचः श्रुत्वा जाम्बवानृक्षपुङ्गवः।&lt;br&gt;&#xA;कृच्छ्रादभ्युद्गिरन् वाक्यमिदं वचनमब्रवीत् ॥ 6.74.16 ॥&lt;br&gt;&#xA;नैर्ऋतेन्द्र महावीर्य स्वरेण त्वाऽभिलक्षये।&lt;br&gt;&#xA;पीड्यमानः शितैर्बाणैर्न त्वां पश्यामि चक्षुषा ॥ 6.74.17 ॥&lt;br&gt;&#xA;अञ्जना सुप्रजा येन मातरिश्वा च नैर्ॠत।&lt;br&gt;&#xA;हनुमान् वानरश्रेष्ठः प्राणान् धारयते क्वचित् ॥ 6.74.18 ॥&lt;br&gt;&#xA;श्रुत्वा जाम्बवतो वाक्यमुवाचेदं विभीषणः।&lt;br&gt;&#xA;आर्यपुत्रावतिक्रम्य कस्मात् पृच्छसि मारुतिम् ॥ 6.74.19 ॥&lt;br&gt;&#xA;नैव राजनि सुग्रीवे नाङ्गदे नापि राघवे।&lt;br&gt;&#xA;आर्य सन्दर्शितः स्नेहो यथा वायुसुते परः ॥ 6.74.20 ॥&lt;br&gt;&#xA;विभीषणवचः श्रुत्वा जाम्बवान् वाक्यमब्रवीत्।&lt;br&gt;&#xA;शृणु नैर्ऋतशार्दूल यस्मात् पृच्छामि मारुतिम् ॥ 6.74.21 ॥&lt;br&gt;&#xA;तस्मिन् जीवति वीरे तु हतमप्यहतं बलम्।&lt;br&gt;&#xA;हनुमत्युज्झितप्राणे जीवन्तोऽपि वयं हताः ॥ 6.74.22 ॥&lt;br&gt;&#xA;धरते मारुतिस्तात मारुतप्रतिमो यदि।&lt;br&gt;&#xA;वैश्वानरसमो वीर्ये जीविताशा ततो भवेत् ॥ 6.74.23 ॥&lt;br&gt;&#xA;ततो वृद्धमुपागम्य नियमेनाभ्यवादयत्।&lt;br&gt;&#xA;गृह्य जाम्बवतः पादौ हनुमान् मारुतात्मजः ॥ 6.74.24 ॥&lt;br&gt;&#xA;श्रुत्वा हनुमतो वाक्यं तथापि व्यथितेन्द्रियः।&lt;br&gt;&#xA;पुनर्जातमिवात्मानं मन्यते स्मर्क्षपुङ्गवः ॥ 6.74.25 ॥&lt;br&gt;&#xA;ततोऽब्रवीन्महातेजा हनुमन्तं स जाम्बवान् ॥ 6.74.26 ॥&lt;br&gt;&#xA;आगच्छ हरिशार्दूल वानरांस्त्रातुमर्हसि।&lt;br&gt;&#xA;नान्यो विक्रमपर्याप्तस्त्वमेषां परमः सखा ॥ 6.74.27 ॥&lt;br&gt;&#xA;ऋक्षवानरवीराणामनीकानि प्रहर्षय।&lt;br&gt;&#xA;विशल्यौ कुरु चाप्येतौ सादितौ रामलक्ष्मणौ ॥ 6.74.28 ॥&lt;br&gt;&#xA;गत्वा परममध्वानमुपर्युपरि सागरम्।&lt;br&gt;&#xA;हिमवन्तं नगश्रेष्ठं हनुमन् गन्तुमर्हसि ॥ 6.74.29 ॥&lt;br&gt;&#xA;ततः काञ्चनमत्युच्चमृषभं पर्वतोत्तमम्।&lt;br&gt;&#xA;कैलासशिखरं चापि द्रक्ष्यस्यरिनिषूदन ॥ 6.74.30 ॥&lt;br&gt;&#xA;तयोः शिखरयोर्मध्ये प्रदीप्तमतुलप्रभम्।&lt;br&gt;&#xA;सर्वौषधियुतं वीर द्रक्ष्यस्योषधिपर्वतम् ॥ 6.74.31 ॥&lt;br&gt;&#xA;तस्य वानरशार्दूल चतस्रो मूर्ध्निसम्भवाः।&lt;br&gt;&#xA;द्रक्ष्यस्योषधयो दीप्ता दीपयन्त्यो दिशो दश ॥ 6.74.32 ॥&lt;br&gt;&#xA;मृतसञ्जीवनीं चैव विशल्यकरणीमपि।&lt;br&gt;&#xA;सावर्ण्यकरणीं चैव सन्धानकरणीं तथा ॥ 6.74.33 ॥&lt;br&gt;&#xA;ताः सर्वा हनुमन् गृह्य क्षिप्रमागन्तुमर्हसि।&lt;br&gt;&#xA;आश्वासय हरीन् प्राणैर्योज्य गन्धवहात्मज ॥ 6.74.34 ॥&lt;br&gt;&#xA;श्रुत्वा जाम्बवतो वाक्यं हनुमान् हरिपुङ्गवः।&lt;br&gt;&#xA;आपूर्यत बलोद्धर्षैस्तोयवेगैरिवार्णवः ॥ 6.74.35 ॥&lt;br&gt;&#xA;स पर्वततटाग्रस्थः पीडयन् पर्वतोत्तमम्।&lt;br&gt;&#xA;हनुमान् दृश्यते वीरो द्वितीय इव पर्वतः ॥ 6.74.36 ॥&lt;br&gt;&#xA;हरिपादविनिर्भग्नो निषसाद स पर्वतः।&lt;br&gt;&#xA;न शशाक तदाऽऽत्मानं सोढुं भृशनिपीडितः ॥ 6.74.37 ॥&lt;br&gt;&#xA;तस्य पेतुर्नगा भूमौ हरिवेगाच्च जज्वलुः।&lt;br&gt;&#xA;शृङ्गाणि च व्यशीर्यन्त पीडितस्य हनूमता ॥ 6.74.38 ॥&lt;br&gt;&#xA;तस्मिन् सम्पीड्यमाने तु भग्नद्रुमाशिलातले।&lt;br&gt;&#xA;न शेकुर्वानराः स्थातुं घूर्णमाने नगोत्तमे ॥ 6.74.39 ॥&lt;br&gt;&#xA;सा घूर्णितमहाद्वारा प्रभग्नगृहगोपुरा।&lt;br&gt;&#xA;लङ्का त्रासाकुला रात्रौ प्रवृत्तेवाभवत्तदा ॥ 6.74.40 ॥&lt;br&gt;&#xA;पृथिवीधरसङ्काशो विपीड्य धरणीधरम्।&lt;br&gt;&#xA;पृथिवीं क्षोभयामास सार्णवां मारुतत्मजः ॥ 6.74.41 ॥&lt;br&gt;&#xA;आरुरोह तदा तस्माद्धरिर्मलयपर्वतम्।&lt;br&gt;&#xA;मेरुमन्दरसङ्काशं नानाप्रस्रवणाकुलम् ॥ 6.74.42 ॥&lt;br&gt;&#xA;नानाद्रुमलताकीर्णं विकासिकमलोत्पलम्।&lt;br&gt;&#xA;सेवितं देवगन्धर्वैः षष्टियोजनमुच्छ्रितम् ॥ 6.74.43 ॥&lt;br&gt;&#xA;विद्याधरैर्मुनिगणैरप्सरोभिर्निषेवितम्।&lt;br&gt;&#xA;नानामृगगणाकीर्णं बहुकन्दरशोभितम् ॥ 6.74.44 ॥&lt;br&gt;&#xA;सर्वानाकुलयंस्तत्र यक्षगन्धर्वकिन्नरान्।&lt;br&gt;&#xA;हनुमान् मेघसङ्काशो ववृधे मारुतात्मजः ॥ 6.74.45 ॥&lt;br&gt;&#xA;पद्भ्यां तु शैलमापीड्य वडवामुखवन्मुखम्।&lt;br&gt;&#xA;विवृत्योग्रं ननादोच्चैस्त्रासयन्निव राक्षसान् ॥ 6.74.46 ॥&lt;br&gt;&#xA;तस्य नानद्यमानस्य श्रुत्वा निनदमद्भुतम्।&lt;br&gt;&#xA;लङ्कास्था राक्षसाः सर्वे न शेकुः स्पन्दितुं भयात् ॥ 6.74.47 ॥&lt;br&gt;&#xA;नमस्कृत्वाऽथ रामाय मारुतिर्भीमविक्रमः।&lt;br&gt;&#xA;राघवार्थे परं कर्म समीहतपरन्तपः ॥ 6.74.48 ॥&lt;br&gt;&#xA;स पुच्छमुद्यम्य भुजङ्गकल्पं विनम्य पृष्ठं श्रवणे निकुञ्ज्य।&lt;br&gt;&#xA;विवृत्य वक्त्रं वडवामुखाभमापुप्लुवे व्योमनि चण्डवेगः ॥ 6.74.49 ॥&lt;br&gt;&#xA;स वृक्षषण्डांस्तरसा जहार शैलान् शिलाः प्राकृतवानरांश्च।&lt;br&gt;&#xA;बाहूरुवेगोद्धतसम्प्रणुन्नास्ते क्षीणवेगाः सलिले निपेतुः ॥ 6.74.50 ॥&lt;br&gt;&#xA;स तौ प्रसार्योरगभोगकल्पौ भूजौ भुजङ्गारिनिकाशवीर्यः।&lt;br&gt;&#xA;जगाम मेरुं नगराजमग्र्यं दिशः प्रकर्षन्निव वायुसूनुः ॥ 6.74.51 ॥&lt;br&gt;&#xA;स सागरं घूर्णितवीचिमालं तदा भृशं भ्रामितसर्वसत्त्वम्।&lt;br&gt;&#xA;समीक्षमाणः सहसा जगाम चक्रं यथा विष्णुकराग्रमुक्तम् ॥ 6.74.52 ॥&lt;br&gt;&#xA;स पर्वतान् वृक्षगणान् सरांसि नदीस्तटाकानि पुरोत्तमानि।&lt;br&gt;&#xA;स्फीतान् जनान्तानपि सम्प्रवीक्ष्य जगाम वेगात् पितृतुल्यवेगः ॥ 6.74.53 ॥&lt;br&gt;&#xA;आदित्यपथमाश्रित्य जगाम स गतक्लमः।&lt;br&gt;&#xA;हनुमांस्त्वरितो वीरः पितृतुल्यपराक्रमः ॥ 6.74.54 ॥&lt;br&gt;&#xA;जवेन महता युक्तो मारुतिर्मारुतो यथा।&lt;br&gt;&#xA;जगाम हरिशार्दूलो दिशः शब्देन पूरयन् ॥ 6.74.55 ॥&lt;br&gt;&#xA;स्मरन् जाम्बवतो वाक्यं मारुतिर्वातरंहसा।&lt;br&gt;&#xA;ददर्श सहसा चापि हिमवन्तं महाकपिः ॥ 6.74.56 ॥&lt;br&gt;&#xA;श्वेताभ्रचयसङ्काशैः शिखरैश्चारुदर्शनैः।&lt;br&gt;&#xA;शोभितं विविधैर्वृक्षैरगमत् पर्वतोत्तमम् ॥ 6.74.57 ॥&lt;br&gt;&#xA;स तं समासाद्य महानगेन्द्रमतिप्रवृद्धोत्तमघोरशृङ्गम्।&lt;br&gt;&#xA;ददर्श पुण्यानि महाश्रमाणि सुरर्षिसङ्घोत्तमसेवितानि ॥ 6.74.58 ॥&lt;br&gt;&#xA;स ब्रह्मकोशं रजतालयं च शक्रालयं रुद्रशरप्रमोक्षम्।&lt;br&gt;&#xA;हयाननं ब्रह्मशिरश्च दीप्तं ददर्श वैवस्वतकिङ्करांश्च ॥ 6.74.59 ॥&lt;br&gt;&#xA;वज्रालयं वैश्रवणालयं च सूर्यप्रभं सूर्यनिबन्धनं च।&lt;br&gt;&#xA;ब्रह्मासनं शङ्करकार्मुकं च ददर्श नाभिं च वसुन्धरायाः ॥ 6.74.60 ॥&lt;br&gt;&#xA;कैलासमग्र्यं हिमवच्छिलां च तथर्षभं काञ्चनशैलमग्र्यम्।&lt;br&gt;&#xA;सन्दीप्तसर्वौषधिसम्प्रदीप्तं ददर्श सर्वौषधिपर्वतेन्द्रम् ॥ 6.74.61 ॥&lt;br&gt;&#xA;स तं समीक्ष्यानलरश्मिदीप्तं विसिष्मिये वासवदूतसूनुः।&lt;br&gt;&#xA;आवृत्य तं चौषधिपर्वतेन्द्रं तत्रौषधीनां विचयञ्चकार ॥ 6.74.62 ॥&lt;br&gt;&#xA;स योजनसहस्राणि समतीत्य महाकपिः।&lt;br&gt;&#xA;दिव्यौषधिधरं शैलं व्यचरन्मारुतात्मजः ॥ 6.74.63 ॥&lt;br&gt;&#xA;महौषध्यस्ततः सर्वास्तस्मिन् पर्वतसत्तमे।&lt;br&gt;&#xA;विज्ञायार्थिनमायान्तं ततो जग्मुरदर्शनम् ॥ 6.74.64 ॥&lt;br&gt;&#xA;स ता महात्मा हनुमानपश्यन् चुकोप कोपाच्च भृशं ननाद।&lt;br&gt;&#xA;अमृष्यमाणोऽग्निनिकाशचक्षुर्महीधरेन्द्रं तमुवाच वाक्यम् ॥ 6.74.65 ॥&lt;br&gt;&#xA;किमेतदेवं सुविनिश्चितं ते यद्राघवे नासि कृतानुकम्पः।&lt;br&gt;&#xA;पश्याद्य मद्बाहुबलाभिभूतो विकीर्णमात्मानमथो नगेन्द्र ॥ 6.74.66 ॥&lt;br&gt;&#xA;स तस्य शृङ्गं सनगं सनागं सकाञ्चनं धातुसहस्रजुष्टम्।&lt;br&gt;&#xA;विकीर्णकूटज्वलिताग्रसानुं प्रगृह्य वेगात् सहसोन्ममाथ ॥ 6.74.67 ॥&lt;br&gt;&#xA;स तं समुत्पाट्य खमुत्पपात वित्रास्य लोकान् ससुरासुरेन्द्रान्।&lt;br&gt;&#xA;संस्तूयमानः खचरैरनेकैर्जगाम वैगाद् गरुडोग्रवेगः ॥ 6.74.68 ॥&lt;br&gt;&#xA;स भास्कराध्वानमनुप्रपन्नस्तं भास्कराभं शिखरं प्रगृह्य।&lt;br&gt;&#xA;बभौ तदा भास्करसन्निकाशो रवेः समीपे प्रतिभास्कराभः ॥ 6.74.69 ॥&lt;br&gt;&#xA;स तेन शैलेन भृशं रराज शैलोपमो गन्धवहात्मजस्तु।&lt;br&gt;&#xA;सहस्रधारेण सपावकेन चक्रेण खे विष्णुरिवार्पितेन ॥ 6.74.70 ॥&lt;br&gt;&#xA;तं वानराः प्रेक्ष्य विनेदुरुच्चैः स तानपि प्रेक्ष्य मुदा ननाद।&lt;br&gt;&#xA;तेषां समुद्घुष्टरवं निशम्य लङ्कालया भीमतरं विनेदुः ॥ 6.74.71 ॥&lt;br&gt;&#xA;ततो महात्मा निपपात तस्मिन् शैलोत्तमे वानरसैन्यमध्ये।&lt;br&gt;&#xA;हर्युत्तमेभ्यः शिरसाऽभिवाद्य विभीषणं तत्र स सस्वजे च ॥ 6.74.72 ॥&lt;br&gt;&#xA;तावप्युभौ मानुषराजपुत्रौ तं गन्धमाघ्राय महौषधीनाम्।&lt;br&gt;&#xA;बभूवतुस्तत्र तदा विशल्यावुत्तस्थुरन्ये च हरिप्रवीराः ॥ 6.74.73 ॥&lt;br&gt;&#xA;सर्वे विशल्या विरुजः क्षणेन हरिप्रवीरा निहताश्च ये स्युः।&lt;br&gt;&#xA;गन्धेन तासां प्रवरौषधीनां सुप्ता निशान्तेष्विव सम्प्रबुद्धाः ॥ 6.74.74 ॥&lt;br&gt;&#xA;यदाप्रभृति लङ्कायां युद्ध्यन्ते कपिराक्षसाः।&lt;br&gt;&#xA;तदाप्रभृति मानार्थमाज्ञया रावणस्य च ॥ 6.74.75 ॥&lt;br&gt;&#xA;ये हन्यन्ते रणे तत्र राक्षसाः कपिकुञ्जरैः।&lt;br&gt;&#xA;हता हतास्तु क्षिप्यन्ते सर्व एव तु सागरे ॥ 6.74.76 ॥&lt;br&gt;&#xA;ततो हरिर्गन्धवहात्मजस्तु तमोषधीशैलमुदग्रवीर्यः।&lt;br&gt;&#xA;निनाय वेगाद्धिमवन्तमेव पुनश्च रामेण समाजगाम ॥ 6.74.77 ॥&lt;/p&gt;</description>
    </item>
  </channel>
</rss>
