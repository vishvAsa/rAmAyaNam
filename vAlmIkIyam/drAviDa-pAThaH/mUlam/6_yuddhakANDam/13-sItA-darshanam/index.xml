<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१३-सीता-दर्शनम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/</link>
    <description>Recent content in &#43;१३-सीता-दर्शनम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/index.xml" rel="self" type="application/rss+xml" />
    <item>
      <title>१०९ राम-रावणयोर्भीषणयुद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/109_rAma-rAvaNayorbhIShaNayuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/109_rAma-rAvaNayorbhIShaNayuddham/</guid>
      <description>&lt;p&gt;ततः प्रवृत्तं सुक्रूरं रामरावणयोस्तदा।&lt;br&gt;&#xA;सुमहद्द्वैरथं युद्धं सर्वलोकभयावहम् ॥ 6.109.1 ॥&lt;br&gt;&#xA;ततो राक्षससैन्यं च हरीणां च महद्बलम्।&lt;br&gt;&#xA;प्रगृहीतप्रहरणं निश्चेष्टं समतिष्ठत ॥ 6.109.2 ॥&lt;br&gt;&#xA;सम्प्रयुद्धौ ततो दृष्ट्वा बलवन्नरराक्षसौ।&lt;br&gt;&#xA;व्याक्षिप्तहृदयाः सर्वे परं विस्मयमागताः ॥ 6.109.3 ॥&lt;br&gt;&#xA;नानाप्रहरणैर्व्यग्रैर्भुजैर्विस्मितबुद्धयः।&lt;br&gt;&#xA;सर्पन्तं प्रेक्ष्य सङ्ग्रामं नाभिजग्मुः परस्परम् ॥ 6.109.4 ॥&lt;br&gt;&#xA;रक्षसां रावणं चापि वानराणां च राघवम्।&lt;br&gt;&#xA;पश्यतां विस्मिताक्षाणां सैन्यं चित्रमिवाबभौ ॥ 6.109.5 ॥&lt;br&gt;&#xA;तौ तु तत्र निमित्तानि दृष्ट्वा रावणराघवौ।&lt;br&gt;&#xA;कृतबुद्धी स्थिरामर्षौ युयुधाते ब्यभीतवत् ॥ 6.109.6 ॥&lt;br&gt;&#xA;जेतव्यमिति काकुत्स्थो मर्तव्यमिति रावणः।&lt;br&gt;&#xA;धृतौ स्ववीर्यसर्वस्वं युद्धेऽदर्शयतां तदा ॥ 6.109.7 ॥&lt;br&gt;&#xA;ततः क्रोधाद्दशग्रीवः शरान् सन्धाय वीर्यवान्।&lt;br&gt;&#xA;मुमोच ध्वजमुद्दिश्य राघवस्य रथे स्थितम् ॥ 6.109.8 ॥&lt;br&gt;&#xA;ते शरास्तमनासाद्य पुरन्दररथध्वजम्।&lt;br&gt;&#xA;रथशक्तिं परामृश्य निपेतुर्धरणीतले ॥ 6.109.9 ॥&lt;br&gt;&#xA;ततो रामोऽभिसङ्क्रुद्धश्चापमायम्य वीर्यवान्।&lt;br&gt;&#xA;कृतप्रतिकृतं कर्तुं मनसा सम्प्रचक्रमे ॥ 6.109.10 ॥&lt;br&gt;&#xA;रावणध्वजमुद्दिश्य मुमोच निशितं शरम्।&lt;br&gt;&#xA;महासर्पमिवासह्यं ज्वलन्तं स्वेन तेजसा ॥ 6.109.11 ॥&lt;br&gt;&#xA;जगाम स महीं छित्त्वा दशग्रीवध्वजं शरः।&lt;br&gt;&#xA;स निकृत्तोऽपतद्भूमौ रावणस्य रथध्वजः ॥ 6.109.12 ॥&lt;br&gt;&#xA;ध्वजस्योन्मथनं दृष्ट्वा रावणः सुमहाबलः।&lt;br&gt;&#xA;सम्प्रदीप्तोऽभवत् क्रोधादमर्षात् प्रदहन्निव ॥ 6.109.13 ॥&lt;br&gt;&#xA;स रोषवशमापन्नः शरवर्षं महद्वमन्।&lt;br&gt;&#xA;रामस्य तुरगान् दीप्तैः शरैर्विव्याध रावणः ॥ 6.109.14 ॥&lt;br&gt;&#xA;ते विद्धा हरयस्तत्र नास्खलन्नापि बभ्रमुः।&lt;br&gt;&#xA;बभूवुः स्वस्थहृदयाः पद्मनालैरिवाहताः ॥ 6.109.15 ॥&lt;br&gt;&#xA;तेषामसम्भ्रमं दृष्ट्वा वाजिनां रावणस्तदा।&lt;br&gt;&#xA;भूय एव सुसङ्क्रुद्धः शरवर्षं मुमोच ह ॥ 6.109.16 ॥&lt;br&gt;&#xA;गदाश्च परिघाश्चैव चक्राणि मुसलानि च।&lt;br&gt;&#xA;गिरिशृङ्गाणि वृक्षांश्च तथा शूलपरश्वधान् ॥ 6.109.17 ॥&lt;br&gt;&#xA;मायाविहितमेतत्तु शस्त्रवर्षमपातयत्।&lt;br&gt;&#xA;तुमुलं त्रासजननं भीमं भीमप्रतिस्वनम् ॥ 6.109.18 ॥&lt;br&gt;&#xA;तद्वर्षमभवद्युद्धे नैकशस्त्रमयं महत्।&lt;br&gt;&#xA;विमुच्य राघवरथं समान्ताद्वानरे बले ॥ 6.109.19 ॥&lt;br&gt;&#xA;सहस्रशस्ततो बाणानश्रान्तहृदयोद्यमः।&lt;br&gt;&#xA;मुमोच च दशग्रीवो निस्सङ्गेनाऽन्तरात्मना ॥ 6.109.20 ॥&lt;br&gt;&#xA;व्यायच्छमानं तं दृष्ट्वा तत्परं रावणं रणे।&lt;br&gt;&#xA;प्रहसन्निव काकुत्स्थः सन्दधे सायकान् शितान् ॥ 6.109.21 ॥&lt;br&gt;&#xA;स मुमोच ततो बाणान् रणे शतसहस्रशः।&lt;br&gt;&#xA;तान् दृष्ट्वा रावणश्चक्रे स्वशरैः खं निरन्तरम् ॥ 6.109.22 ॥&lt;br&gt;&#xA;ततस्ताभ्यां प्रमुक्तेन शरवर्षेण भास्वता।&lt;br&gt;&#xA;शरबद्धमिवाभाति द्वितीयं भास्वदम्बरम् ॥ 6.109.23 ॥&lt;br&gt;&#xA;नानिमित्तोऽभवद्बाणो नातिभेत्ता न निष्फलः ॥ 6.109.24 ॥&lt;br&gt;&#xA;अन्योन्यमभिसंहत्य निपेतुर्धरणीतले।&lt;br&gt;&#xA;तथा विसृजतोर्बाणान् रामरावणयोर्मृधे ॥ 6.109.25 ॥&lt;br&gt;&#xA;प्रायुद्ध्यतामविच्छिन्नमस्यन्तौ सव्यदक्षिणम्।&lt;br&gt;&#xA;चक्रतुश्च शरौघैस्तौ निरुच्छ्वासमिवाम्बरम् ॥ 6.109.26 ॥&lt;br&gt;&#xA;रावणस्य हयान् रामो हयान् रामस्य रावणः।&lt;br&gt;&#xA;जघ्नतुस्तौ तथाऽन्योन्यं कृतानुकृतकारिणौ ॥ 6.109.27 ॥&lt;br&gt;&#xA;एवं तौ तु सुसङ्क्रुद्धौ चक्रतुर्युद्धमद्भुतम्।&lt;br&gt;&#xA;मुहूर्तमभवद्युद्धं तुमुलं रोमहर्षणम् ॥ 6.109.28 ॥&lt;br&gt;&#xA;प्रयुध्यमानौ समरे महाबलौ शितैः शरै रावणलक्ष्मणाग्रजौ।&lt;br&gt;&#xA;ध्वजावपातेन स राक्षसाधिपो भृशं प्रचुक्रोध तदा रघूत्तमे ॥ 6.109.29 ॥&lt;/p&gt;</description>
    </item>
    <item>
      <title>११० राम-रावणयोर्भीषणयुद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/110_rAma-rAvaNayorbhIShaNayuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/110_rAma-rAvaNayorbhIShaNayuddham/</guid>
      <description>&lt;p&gt;तौ तदा युद्ध्यमानौ तु समरे रामरावणौ।&lt;br&gt;&#xA;ददृशुः सर्वभूतानि विस्मितेनान्तरात्मना ॥ 6.110.1 ॥&lt;br&gt;&#xA;अर्दयन्तौ तु समरे तयोस्तौ स्यन्दनोत्तमौ।&lt;br&gt;&#xA;परस्परमभिक्रुद्धौ परस्परमभिद्रुतौ ॥ 6.110.2 ॥&lt;br&gt;&#xA;मण्डलानि च वीथीश्च गतप्रत्यागतानि च।&lt;br&gt;&#xA;दर्शयन्तौ बहुविधां सूतसारथ्यजां गतिम् ॥ 6.110.3 ॥&lt;br&gt;&#xA;अर्दयन् रावणं रामो राघवं चापि रावणः।&lt;br&gt;&#xA;गतिवेगं समापन्नौ प्रवर्तननिवर्तने ॥ 6.110.4 ॥&lt;br&gt;&#xA;क्षिपतोः शरजालानि तयोस्तौ स्यन्दनोत्तमौ।&lt;br&gt;&#xA;चेरतुः संयुगमहीं सासारौ जलदौ यथा ॥ 6.110.5 ॥&lt;br&gt;&#xA;दर्शयित्वा तथा तौ तु गतिं बहुविधां रणे।&lt;br&gt;&#xA;परस्परस्याभिमुखौ पुनरेवावतस्थतुः ॥ 6.110.6 ॥&lt;br&gt;&#xA;धुरं धुरेण रथयोर्वक्त्रं वक्त्रेण वाजिनाम्।&lt;br&gt;&#xA;पताकाश्च पताकाभिः समेयुः स्थितयोस्तदा ॥ 6.110.7 ॥&lt;br&gt;&#xA;रावणस्य ततो रामो धनुर्मुक्तैः शितैः शरैः।&lt;br&gt;&#xA;चतुर्भिश्चतुरो दीप्तैर्हयान् प्रत्यपसर्पयत् ॥ 6.110.8 ॥&lt;br&gt;&#xA;स क्रोधवशमापन्नो हयानामपसर्पणे।&lt;br&gt;&#xA;मुमोच निशितान् बाणान् राघवाय निशाचरः ॥ 6.110.9 ॥&lt;br&gt;&#xA;सोऽतिविद्धो बलवता दशग्रीवेण राघवः।&lt;br&gt;&#xA;जगाम न विकारं च न चापि व्यथितोऽभवत् ॥ 6.110.10 ॥&lt;br&gt;&#xA;चिक्षेप च पुनर्बाणान् वज्रपातसमस्वनान्।&lt;br&gt;&#xA;साराथिं वज्रहस्तस्य समुद्दिश्य निशाचरः ॥ 6.110.11 ॥&lt;br&gt;&#xA;मातलेस्तु महावेगाः शरीरे पतिताः शराः।&lt;br&gt;&#xA;न सूक्ष्ममपि सम्मोहं व्यथां वा प्रददुर्युधि ॥ 6.110.12 ॥&lt;br&gt;&#xA;तया धर्षणया क्रुद्धो मातलेर्न तथाऽऽत्मनः।&lt;br&gt;&#xA;चकार शरजालेन राघवो विमुखं रिपुम् ॥ 6.110.13 ॥&lt;br&gt;&#xA;विंशतं त्रिंशतं षष्टिं शतशोऽथ सहस्रशः।&lt;br&gt;&#xA;मुमोच राघवो वीरः सायकान् स्यन्दने रिपोः ॥ 6.110.14 ॥&lt;br&gt;&#xA;रावणोऽपि ततः क्रुद्धो रथस्थो राक्षसेश्वरः।&lt;br&gt;&#xA;गदामुसलवर्षेण रामं प्रत्यर्दयद्रणे ॥ 6.110.15 ॥&lt;br&gt;&#xA;तत्प्रवृत्तं महद्युद्धं तुमुलं रोमहर्षणम् ॥ 6.110.16 ॥&lt;br&gt;&#xA;गदानां मुसलानां च परिघाणां च निस्वनैः।&lt;br&gt;&#xA;शराणां पुङ्खपातैश्च क्षुभिताः सप्त सागराः ॥ 6.110.17 ॥&lt;br&gt;&#xA;क्षुब्धानां सागराणां च पातालतलवासिनः।&lt;br&gt;&#xA;व्यथिताः पन्नगाः सर्वे दानवाश्च सहस्रशः ॥ 6.110.18 ॥&lt;br&gt;&#xA;चकम्पे मेदिनी कृत्स्ना सशैलवनकानना।&lt;br&gt;&#xA;भास्करो निष्प्रभश्चासीन्न ववौ चापि मारुतः ॥ 6.110.19 ॥&lt;br&gt;&#xA;ततो देवाः सगन्धर्वाः सिद्धाश्च परमर्षयः।&lt;br&gt;&#xA;चिन्तामापेदिरे सर्वे सकिन्नरमहोरगाः ॥ 6.110.20 ॥&lt;br&gt;&#xA;स्वस्ति गोब्राह्मणेभ्यस्तु लोकास्तिष्ठन्तु शाश्वताः।&lt;br&gt;&#xA;जयतां राघवः सङ्ख्ये रावणं राक्षसेश्वरम् ॥ 6.110.21 ॥&lt;br&gt;&#xA;एवं जपन्तोऽपश्यंस्ते देवाः सर्षिगणास्तदा।&lt;br&gt;&#xA;रामरावणयोर्युद्धं सुघोरं रोमहर्षणम् ॥ 6.110.22 ॥&lt;br&gt;&#xA;गन्धर्वाप्सरसां सङ्घा दृष्ट्वा युद्धमनूपमम् ॥ 6.110.23 ॥&lt;br&gt;&#xA;रामरावणयोर्युद्धं रामरावणयोरिव।&lt;br&gt;&#xA;एवं ब्रुवन्तो ददृशुस्तद्युद्धं रामरावणम् ॥ 6.110.24 ॥&lt;br&gt;&#xA;ततः क्रुद्धो महाबाहू रघूणां कीर्तिवर्धनः।&lt;br&gt;&#xA;सन्धाय धनुषा रामः क्षुरमाशीविषोपमम् ॥ 6.110.25 ॥&lt;br&gt;&#xA;रावणस्य शिरोऽच्छिन्दच्छ्रीमज्ज्वलितकुण्डलम्।&lt;br&gt;&#xA;तच्छिरः पतितं भूमौ दृष्ट्वं लोकैस्त्रिभिस्तदा ॥ 6.110.26 ॥&lt;br&gt;&#xA;तस्यैव सदृशं चान्यद्रावणस्योत्थितं शिरः।&lt;br&gt;&#xA;तत् क्षिप्रं क्षिप्रहस्तेन रामेण क्षिप्रकारिणा ॥ 6.110.27 ॥&lt;br&gt;&#xA;द्वितीयं रावणशिरश्छिन्नं संयति सायकैः।&lt;br&gt;&#xA;छिन्नमात्रं तु तच्छीर्षं पुनरन्यत् स्म दृश्यते ॥ 6.110.28 ॥&lt;br&gt;&#xA;तदप्यशनिसङ्काशैश्छिन्नं रामेण सायकैः।&lt;br&gt;&#xA;एवमेकशतं छिन्नं शिरसां तुल्यवर्चसाम् ॥ 6.110.29 ॥&lt;br&gt;&#xA;न चैव रावणस्यान्तो दृश्यते जीवितक्षये ॥ 6.110.30 ॥&lt;br&gt;&#xA;ततः सर्वास्त्रविद्वीरः कौसल्यानन्दवर्धनः।&lt;br&gt;&#xA;मार्गणैर्बहुभिर्युक्तश्चिन्तयामास राघवः ॥ 6.110.31 ॥&lt;br&gt;&#xA;मारीचो निहतो यैस्तु खरो यैस्तु सदूषणः।&lt;br&gt;&#xA;क्रौञ्चावने विराधस्तु कबन्धो दण्डकावने ॥ 6.110.32 ॥&lt;br&gt;&#xA;त इमे सायकाः सर्वे युद्धे प्रात्ययिका मम।&lt;br&gt;&#xA;किं नु तत्कारणं येन रावणे मन्दतेजसः ॥ 6.110.33 ॥&lt;br&gt;&#xA;इति चिन्तापरश्चासीदप्रमत्तश्च संयुगे।&lt;br&gt;&#xA;ववर्ष शरवर्षाणि राघवो रावणोरसि ॥ 6.110.34 ॥&lt;br&gt;&#xA;रावणोऽपि ततः क्रुद्धो रथस्थो राक्षसेश्वरः।&lt;br&gt;&#xA;गदामुसलवर्षेण रामं प्रत्यर्दयद्रणे ॥ 6.110.35 ॥&lt;br&gt;&#xA;तत् प्रवृत्तं महद्युद्धं तुमुलं रोमहर्षणम्।&lt;br&gt;&#xA;अन्तरिक्षे च भूमौ च पुनश्च गिरिमूर्धनि ॥ 6.110.36 ॥&lt;br&gt;&#xA;देवदानवयक्षाणां पिशाचोरगरक्षसाम्।&lt;br&gt;&#xA;पश्यतां तन्महद्युद्धं सर्वरात्रमवर्तत ॥ 6.110.37 ॥&lt;br&gt;&#xA;नैव रात्रं न दिवसं न मुहूर्तं न च क्षणम्।&lt;br&gt;&#xA;रामरावणयोर्युद्धं विराममुपगच्छति ॥ 6.110.38 ॥&lt;br&gt;&#xA;दशरथसुतराक्षसेन्द्रयोर्जयमनवेक्ष्य रणे स राघवस्य।&lt;br&gt;&#xA;सुरवररथसारथिर्महान् रणगतमेनमुवाच वाक्यमाशु ॥ 6.110.39 ॥&lt;/p&gt;</description>
    </item>
    <item>
      <title>१११ रामेण रावणवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/111_rAmeNa_rAvaNavadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/111_rAmeNa_rAvaNavadhaH/</guid>
      <description>&lt;p&gt;अथ संस्मारयामास राघवं मातलिस्तदा।&lt;br&gt;&#xA;अजानन्निव किं वीर त्वमेनमनुवर्तसे ॥ 6.111.1 ॥&lt;br&gt;&#xA;विसृजास्मै वधाय त्वमस्त्रं पैतामहं प्रभो।&lt;br&gt;&#xA;विनाशकालः कथितो यः सुरैः सोऽद्य वर्तत ॥ 6.111.2 ॥&lt;br&gt;&#xA;ततः संस्मारितो रामस्तेन वाक्येन मातलेः।&lt;br&gt;&#xA;जग्राह सशरं दीप्तं निश्वसन्तमिवोरगम् ॥ 6.111.3 ॥&lt;br&gt;&#xA;यमस्मै प्रथमं प्रादादगस्त्यो भगवानृषिः।&lt;br&gt;&#xA;ब्रह्मदत्तं महाबाणममोघं युधि वीर्यवान् ॥ 6.111.4 ॥&lt;br&gt;&#xA;ब्रह्मणा निर्मितं पूर्वमिन्द्रार्थममितौजसा।&lt;br&gt;&#xA;दत्तं सुरपतेः पूर्वं त्रिलोकजयकाङ्क्षिणः ॥ 6.111.5 ॥&lt;br&gt;&#xA;यस्य वाजेषु पवनः फले पावकभास्करौ।&lt;br&gt;&#xA;शरीरमाकाशमयं गौरवे मेरुमन्दरौ ॥ 6.111.6 ॥&lt;br&gt;&#xA;जाज्वल्यमानं वपुषा सुपुङ्खं हेमभूषितम्।&lt;br&gt;&#xA;तेजसा सर्वभूतानां कृतं भास्करवर्चसम् ॥ 6.111.7 ॥&lt;br&gt;&#xA;सधूममिव कालाग्निं दीप्तमाशीविषं यथा।&lt;br&gt;&#xA;परनागाश्ववृन्दानां भेदनं क्षिप्रकारिणम् ॥ 6.111.8 ॥&lt;br&gt;&#xA;द्वाराणां परिघाणां च गिरीणामपि भेदनम्।&lt;br&gt;&#xA;नानारुधिरसिक्ताङ्गं मेदोदिग्धं सुदारुणम् ॥ 6.111.9 ॥&lt;br&gt;&#xA;वज्रसारं महानादं नानासमितिदारणम्।&lt;br&gt;&#xA;सर्ववित्रासनं भीमं श्वसन्तमिव पन्नगम् ॥ 6.111.10 ॥&lt;br&gt;&#xA;कङ्कगृध्रवलानां च गोमायुगणरक्षसाम्।&lt;br&gt;&#xA;नित्यं भक्ष्यप्रदं युद्धे यमरूपं भयावहम् ॥ 6.111.11 ॥&lt;br&gt;&#xA;नन्दनं वानरेन्द्राणां रक्षसामवसादनम्।&lt;br&gt;&#xA;वाजितं विविधैर्वाजैश्चारुचित्रैर्गरुत्मतः ॥ 6.111.12 ॥&lt;br&gt;&#xA;तमुत्तमेषुं लोकानामिक्ष्वाकुभयनाशनम्।&lt;br&gt;&#xA;द्विषतां कीर्तिहरणं प्रहर्षकरमात्मनः ॥ 6.111.13 ॥&lt;br&gt;&#xA;अभिमन्त्र्य ततो रामस्तं महेषुं महाबलः।&lt;br&gt;&#xA;वेदप्रोक्तेन विधिना सन्दधे कार्मुके बली ॥ 6.111.14 ॥&lt;br&gt;&#xA;तस्मिन् सन्धीयमाने तु राघवेण शरोत्तमे।&lt;br&gt;&#xA;सर्वभूतानि वित्रेसुश्चचाल च वसुन्धरा ॥ 6.111.15 ॥&lt;br&gt;&#xA;स रावणाय सङ्क्रुद्धो भृशमायम्य कार्मुकम्।&lt;br&gt;&#xA;चिक्षेप परमायत्तस्तं शरं मर्मघातिनम् ॥ 6.111.16 ॥&lt;br&gt;&#xA;स वज्र इव दुर्धर्षो वज्रिबाहुविसर्जितः।&lt;br&gt;&#xA;कृतान्त इव चावार्यो न्यपतद्रावणोरसि ॥ 6.111.17 ॥&lt;br&gt;&#xA;स विसृष्टो महावेगः शरीरान्तकरः शरः।&lt;br&gt;&#xA;बिभेद हृदयं तस्य रावणस्य दुरात्मनः ॥ 6.111.18 ॥&lt;br&gt;&#xA;रुधिराक्तः स वेगेन जीवितान्तकरः शरः।&lt;br&gt;&#xA;रावणस्य हरन् प्राणान् विवेश धरणीतलम् ॥ 6.111.19 ॥&lt;br&gt;&#xA;स शरो रावणं हत्वा रुधिरार्दीकृतच्छविः।&lt;br&gt;&#xA;कृतकर्मा निभृतवत् स्वतूणीं पुनरागमत् ॥ 6.111.20 ॥&lt;br&gt;&#xA;तस्य हस्ताद्धतस्याशु कार्मुकं तत् ससायकम्।&lt;br&gt;&#xA;निपपात सह प्राणैर्भ्रश्यमानस्य जीवितात् ॥ 6.111.21 ॥&lt;br&gt;&#xA;गतासुर्भीमवेगस्तु नैर्ऋतेन्द्रो महाद्युतिः।&lt;br&gt;&#xA;पपात स्यन्दनाद्भूमौ वृत्रो वज्रहतो यथा ॥ 6.111.22 ॥&lt;br&gt;&#xA;तं दृष्ट्वा पतितं भूमौ हतशेषा निशाचराः।&lt;br&gt;&#xA;हतनाथा भयत्रस्ताः सर्वतः सम्प्रदुद्रुवुः ॥ 6.111.23 ॥&lt;br&gt;&#xA;नर्दन्तश्चाभिपेतुस्तान् वानरा द्रुमयोधिनः ॥ 6.111.24 ॥&lt;br&gt;&#xA;अर्दिता वानरैर्हृष्टैर्लङ्कामभ्यपतन् भयात्।&lt;br&gt;&#xA;गताश्रयत्वात् करुणैर्बाष्पप्रस्रवणैर्मुखैः ॥ 6.111.25 ॥&lt;br&gt;&#xA;ततो विनेदुः संहृष्टा वानरा जितकाशिनः।&lt;br&gt;&#xA;वदन्तो राघवजयं रावणस्य च तद्वधम् ॥ 6.111.26 ॥&lt;br&gt;&#xA;अथान्तरिक्षे व्यनदत् सौम्यस्त्रिदशदुन्दुभिः।&lt;br&gt;&#xA;दिव्यगन्धवहस्तत्र मारुतः ससुखो ववौ ॥ 6.111.27 ॥&lt;br&gt;&#xA;निपपातान्तरिक्षाच्च पुष्पवृष्टिस्तदा भुवि।&lt;br&gt;&#xA;किरन्ती राघवरथं दुरवापा मनोरमा ॥ 6.111.28 ॥&lt;br&gt;&#xA;राघवस्तवसंयुक्ता गगनेऽपि च शुश्रुवे।&lt;br&gt;&#xA;साधु साध्विति वागग्र्या दैवतानां महात्मनाम् ॥ 6.111.29 ॥&lt;br&gt;&#xA;आविवेश महाहर्षो देवानां चारणैः सह।&lt;br&gt;&#xA;रावणे निहते रौद्रे सर्वलोकभयङ्करे ॥ 6.111.30 ॥&lt;br&gt;&#xA;ततः सकामं सुग्रीवमङ्गदं च महाबलम्।&lt;br&gt;&#xA;चकार राघवः प्रीतो हत्वा राक्षसपुङ्गवम् ॥ 6.111.31 ॥&lt;br&gt;&#xA;ततः प्रजग्मुः प्रशमं मरुद्गणा दिशः प्रसेदुर्विमलं नभोऽबवत्।&lt;br&gt;&#xA;मही चकम्पे न हि मारुतो ववौ स्थिरप्रभश्चाप्यभवद्दिवाकरः ॥ 6.111.32 ॥&lt;br&gt;&#xA;ततस्तु सुग्रीवविभीषणादयः सुहृद्विशेषाः सहलक्ष्मणास्तदा।&lt;br&gt;&#xA;समेत्य हृष्टा विजयेन राघवं रणेऽभिरामं विधिना ह्यपूजयन् ॥ 6.111.33 ॥&lt;br&gt;&#xA;स तु निहतरिपुः स्थिरप्रतिज्ञः स्वजनबलाभिवृतो रणे रराज।&lt;br&gt;&#xA;रघुकुलनृपनन्दनो महौजास्त्रिदशगणैरभिसंवृतो यथेन्द्रः ॥ 6.111.34 ॥&lt;/p&gt;</description>
    </item>
    <item>
      <title>११२ विभीषणेन रावणान्त्यकर्मकरणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/112_vibhIShaNena_rAvaNAntyakarmakaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/112_vibhIShaNena_rAvaNAntyakarmakaraNam/</guid>
      <description>&lt;p&gt;भ्रातरं निहतं दृष्ट्वा शयानं रामनिर्जितम्।&lt;br&gt;&#xA;शोकवेगपरीतात्मा विललाप विभीषणः ॥ 6.112.1 ॥&lt;br&gt;&#xA;वीर विक्रान्त विख्यात विनीत नयकोविद।&lt;br&gt;&#xA;महार्हशयनोपेत किं शेषेऽद्य हतो भुवि ॥ 6.112.2 ॥&lt;br&gt;&#xA;विक्षिप्य दीर्घौ निश्चेष्टौ भुजावङ्गदभूषितौ।&lt;br&gt;&#xA;मुकुटेनापवृत्तेन भास्कराकारवर्चसा ॥ 6.112.3 ॥&lt;br&gt;&#xA;तदिदं वीर सम्प्राप्तं मया पूर्वं समीरितम्।&lt;br&gt;&#xA;काममोहपरीतस्य यत्ते न रुचितं वचः ॥ 6.112.4 ॥&lt;br&gt;&#xA;न कुम्भकर्णोऽतिरथो नातिकायो नरान्तकः।&lt;br&gt;&#xA;न स्वयं त्वममन्येथास्तस्योदर्कोऽयमागतः ॥ 6.112.5 ॥&lt;br&gt;&#xA;गतः सेतुः सुनीतानां गतो धर्मस्य विग्रहः।&lt;br&gt;&#xA;गतः सत्त्वस्य सङ्क्षेपः प्रस्तावानां गतिर्गता ॥ 6.112.6 ॥&lt;br&gt;&#xA;आदित्यः पतितो भूमौ मग्नस्तमसि चन्द्रमाः ॥ 6.112.7 ॥&lt;br&gt;&#xA;चित्रभानुः प्रशान्तार्चिर्व्यवसायो निरुद्यमः।&lt;br&gt;&#xA;अस्मिन्निपतिते भूमौ वीरे शस्त्रभृतां वरे ॥ 6.112.8 ॥&lt;br&gt;&#xA;किं शेषमिव लोकस्य हतवीरस्य साम्प्रतम्।&lt;br&gt;&#xA;रणे राक्षसशार्दूले प्रसुप्त इव पांसुषु ॥ 6.112.9 ॥&lt;br&gt;&#xA;धृतिप्रवालः प्रसहाग्र्यपुष्पस्तपोबलः शौर्यनिबद्धमूलः।&lt;br&gt;&#xA;रणे महान् राक्षसराजवृक्षः सम्मर्दितो राघवमारुतेन ॥ 6.112.10 ॥&lt;br&gt;&#xA;तेजोविषाणः कुलवंशवंशः कोपप्रसादापरगात्रहस्तः।&lt;br&gt;&#xA;इक्ष्वाकुसिंहावगृहीतदेहः सुप्तः क्षितौ रावणगन्धहस्ती ॥ 6.112.11 ॥&lt;br&gt;&#xA;पराक्रमोत्साहविजृम्भितार्चिर्निश्वासधूमः स्वबलप्रतापः।&lt;br&gt;&#xA;प्रतापवान् संयति राक्षसाग्निर्निर्वापितो रामपयोधरेण ॥ 6.112.12 ॥&lt;br&gt;&#xA;सिंहर्क्षलाङ्गूलककुद्विषाणः पराभिजिद्गन्धनगन्धहस्ती।&lt;br&gt;&#xA;रक्षोवृषश्चापलकर्णचक्षुः क्षितीश्वरव्याघ्रहतोऽवसन्नः ॥ 6.112.13 ॥&lt;br&gt;&#xA;वदन्तं हेतुमद्वाक्यं परिमृष्टार्थनिश्चयम्।&lt;br&gt;&#xA;रामः शोकसमाविष्टमित्युवाच विभीषणम् ॥ 6.112.14 ॥&lt;br&gt;&#xA;नायं विनष्टो निश्चेष्टः समरे चण्डविक्रमः।&lt;br&gt;&#xA;अत्युन्नतमहोत्साहः पतितोऽयमशङ्कितः ॥ 6.112.15 ॥&lt;br&gt;&#xA;नैवं विनष्टाः शोच्यन्ते क्षत्रधर्ममवस्थिताः।&lt;br&gt;&#xA;वृद्धिमाशंसमाना ये निपतन्ति रणाजिरे ॥ 6.112.16 ॥&lt;br&gt;&#xA;येन सेन्द्रास्त्रयो लोकास्त्रासिता युधि धीमता।&lt;br&gt;&#xA;तस्मिन् कालसमायुक्ते न कालः परिशोचितुम् ॥ 6.112.17 ॥&lt;br&gt;&#xA;नैकान्तविजयो युद्धे भूतपूर्वः कदाचन।&lt;br&gt;&#xA;परैर्वा हन्यते वीरः परान् वा हन्ति संयुगे ॥ 6.112.18 ॥&lt;br&gt;&#xA;इयं हि पूर्वैः सन्दिष्टा गतिः क्षत्रियसम्मता।&lt;br&gt;&#xA;क्षत्रियो निहतः सङ्ख्ये न शोच्य इति निश्चय ॥ 6.112.19 ॥&lt;br&gt;&#xA;तदेवं निश्चयं दृष्ट्वा तत्त्वमास्थाय विज्वरः।&lt;br&gt;&#xA;यदिहानन्तरं कार्यं कल्प्यं तदनुचिन्तय ॥ 6.112.20 ॥&lt;br&gt;&#xA;तमुक्तवाक्यं विक्रान्तं राजपुत्रं विभीषणः।&lt;br&gt;&#xA;उवाच शोकसन्तप्तो भ्रातुर्हितमनन्तरम् ॥ 6.112.21 ॥&lt;br&gt;&#xA;योऽयं विमर्देषु न भग्नपूर्वः सुरैः समेतैः सह वासवेन।&lt;br&gt;&#xA;भवन्तमासाद्य रणे विभग्नो वेलामिवासाद्य यथा समुद्रः ॥ 6.112.22 ॥&lt;br&gt;&#xA;अनेन दत्तानि सुपूजितानि भुक्ताश्च भोगा निभृताश्च भृत्याः।&lt;br&gt;&#xA;धनानि मित्रेषु समर्पितानि वैराण्यमित्रेषु च यापितानि ॥ 6.112.23 ॥&lt;br&gt;&#xA;एषोहिताग्निश्च महातपाश्च वेदान्तगः कर्मसु चाग्र्यवीर्यः।&lt;br&gt;&#xA;एतस्य यत् प्रेतगतस्य कृत्यं तत् कर्तुमिच्छामि तव प्रसादात् ॥ 6.112.24 ॥&lt;br&gt;&#xA;स तस्य वाक्यैः करुणैर्महात्मा सम्बोधितः साधु विभीषणेन।&lt;br&gt;&#xA;आज्ञापयामास नरेन्द्रसूनुः स्वर्गीयमाधानमदीनसत्त्वः ॥ 6.112.25 ॥&lt;br&gt;&#xA;मरणान्तानि वैराणि निर्वृत्तं नः प्रयोजनम्।&lt;br&gt;&#xA;क्रियतामस्य संस्कारो ममाप्येष यथा तव ॥ 6.112.26 ॥&lt;/p&gt;</description>
    </item>
    <item>
      <title>११३ रावणसम्बधिभिः शोकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/113_rAvaNasambadhibhiH_shokaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/113_rAvaNasambadhibhiH_shokaH/</guid>
      <description>&lt;p&gt;रावणं निहतं श्रुत्वा राघवेण महात्मना।&lt;br&gt;&#xA;अन्तःपुराद्विनिष्पेतू राक्षस्यः शोककर्शिताः ॥ 6.113.1 ॥&lt;br&gt;&#xA;वार्यमाणाः सुबहुशो वेष्टन्त्यः क्षितिपांसुषु।&lt;br&gt;&#xA;विमुक्तकेश्यो दुःखार्ता गावो वत्सहता इव ॥ 6.113.2 ॥&lt;br&gt;&#xA;उत्तरेण विनिष्क्रम्य द्वारेण सह राक्षसैः।&lt;br&gt;&#xA;प्रविश्यायो धनं घोरं विचिन्वन्त्यो हतं पतिम् ॥ 6.113.3 ॥&lt;br&gt;&#xA;राजपुत्रेति वादिन्यो हा नाथेति च सर्वशः।&lt;br&gt;&#xA;परिपेतुः कबन्धाङ्कां महीं शोणितकर्दमाम् ॥ 6.113.4 ॥&lt;br&gt;&#xA;ता बाष्पपरिपूर्णाक्ष्यो भर्तृशोकपराजिताः।&lt;br&gt;&#xA;करेण्व इव नर्दन्त्यो विनेदुर्हतयूथपाः ॥ 6.113.5 ॥&lt;br&gt;&#xA;ददृशुस्तं महावीर्यं महाकायं महाद्युतिम्।&lt;br&gt;&#xA;रावणं निहतं भूमौ नीलाञ्जनचयोपमम् ॥ 6.113.6 ॥&lt;br&gt;&#xA;ताः पतिं सहसा दृष्ट्वा शयानं रणपांसुषु।&lt;br&gt;&#xA;निपेतुस्तस्य गात्रेषु च्छिन्ना वनलता इव ॥ 6.113.7 ॥&lt;br&gt;&#xA;बहुमानात् परिष्वज्य काचिदेनं रुरोद ह।&lt;br&gt;&#xA;चरणौ काचिदालिङ्ग्य काचित् कण्ठेऽवलम्ब्य च ॥ 6.113.8 ॥&lt;br&gt;&#xA;उद्धृत्य च भुजौ काचिद्भूमौ स्म परिवर्तते।&lt;br&gt;&#xA;हतस्य वदनं दृष्ट्वा काचिन्मोहमुपागमत् ॥ 6.113.9 ॥&lt;br&gt;&#xA;काचिदङ्के शिरः कृत्वा रुरोद मुखमीक्षती।&lt;br&gt;&#xA;स्नापयन्ती मुखं बाष्पैस्तुषारैरिव पङ्कजम् ॥ 6.113.10 ॥&lt;br&gt;&#xA;एवमार्ताः पतिं दृष्ट्वा रावणं निहतं भुवि।&lt;br&gt;&#xA;चुक्रुशुर्बहुधा शोकाद्भूयस्ताः पर्यदेवयन् ॥ 6.113.11 ॥&lt;br&gt;&#xA;येन वित्रासितः शक्रो येन वित्रासितो यमः।&lt;br&gt;&#xA;येन वैश्रवणो राजा पुष्पकेण वियोजितः ॥ 6.113.12 ॥&lt;br&gt;&#xA;गन्धर्वाणामृषीणां च सुराणां च महात्मनाम्।&lt;br&gt;&#xA;भयं येन महद्दत्तं सोऽयं शेते रणे हतः ॥ 6.113.13 ॥&lt;br&gt;&#xA;असुरेभ्यः सुरेभ्यो वा पन्नगेभ्योऽपि वा तथा।&lt;br&gt;&#xA;न भयं यो विजानाति तस्येदं मानुषाद्भयम् ॥ 6.113.14 ॥&lt;br&gt;&#xA;अवध्यो देवतानां यस्तथा दानवरक्षसाम्।&lt;br&gt;&#xA;हतः सोऽयं रणे शेते मानुषेण पदातिना ॥ 6.113.15 ॥&lt;br&gt;&#xA;यो न शक्यः सुरैर्हन्तुं न यक्षैर्नासुरैस्तथा।&lt;br&gt;&#xA;सोऽयं कश्चिदिवासत्त्वो मृत्युं मर्त्येन लम्भितः ॥ 6.113.16 ॥&lt;br&gt;&#xA;एवं वदन्त्यो बहुधा रुरुदुस्तस्य ताः स्त्रियः।&lt;br&gt;&#xA;भूय एव च दुःखार्ता विलेपुश्च पुनःपुनः ॥ 6.113.17 ॥&lt;br&gt;&#xA;अशृण्वता च सुहृदां सततं हितवादिनाम्।&lt;br&gt;&#xA;मरणायाहृता सीता घातिताश्च निशाचराः ॥ 6.113.18 ॥&lt;br&gt;&#xA;ब्रुवाणोऽपि हितं वाक्यमिष्टो भ्राता विबीषणः।&lt;br&gt;&#xA;धृष्टं परुषितो मोहात्त्वयाऽऽत्मवधकाङ्क्षिणा ॥ 6.113.19 ॥&lt;br&gt;&#xA;यदि निर्यातिता ते स्यात् सीता रामाय मैथिली।&lt;br&gt;&#xA;न नः स्याद् व्यसनं घोरमिदं मूलहरं महत् ॥ 6.113.20 ॥&lt;br&gt;&#xA;वृत्तकामो भवेद्भ्राता रामो मित्रकुलं भवेत्।&lt;br&gt;&#xA;वयं चाविधवाः सर्वाः सकामा न च शत्रवः ॥ 6.113.21 ॥&lt;br&gt;&#xA;त्वया पुनर्नृशंसेन सीतां संरुन्धता बलात्।&lt;br&gt;&#xA;राक्षसा वयमात्मा च त्रयं तुल्यं निपातितम् ॥ 6.113.22 ॥&lt;br&gt;&#xA;न कामकारः कामं वा तव राक्षसपुङ्गव।&lt;br&gt;&#xA;दैवं चेष्टयते सर्वं हतं दैवेन हन्यते ॥ 6.113.23 ॥&lt;br&gt;&#xA;वानराणां विनाशोऽयं रक्षसां च महाहवे।&lt;br&gt;&#xA;तव चैव महाबाहो दैवयोगादुपागतः ॥ 6.113.24 ॥&lt;br&gt;&#xA;नैवार्थेन न कामेन विक्रमेण न चाज्ञया।&lt;br&gt;&#xA;शक्या दैवगतिर्लोके निवर्तयितुमुद्यता ॥ 6.113.25 ॥&lt;br&gt;&#xA;विलेपुरेवं दीनास्ता राक्षसाधिपयोषितः।&lt;br&gt;&#xA;कुरर्य इव दुःखार्ता बाष्पपर्याकुलेक्षणाः ॥ 6.113.26 ॥&lt;/p&gt;</description>
    </item>
    <item>
      <title>११४ मन्दोदरिशोकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/114_mandodarishokaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/114_mandodarishokaH/</guid>
      <description>&lt;p&gt;तासां विलपमानानां तथा राक्षसयोषिताम्।&lt;br&gt;&#xA;ज्येष्ठा पत्नी प्रिया दीना भर्तारं समुदैक्षत ॥ 6.114.1 ॥&lt;br&gt;&#xA;दशग्रीवं हतं दृष्ट्वा रामेणाचिन्त्यकर्मणा।&lt;br&gt;&#xA;पतिं मण्डोदरी तत्र कृपणा पर्यदेवयत् ॥ 6.114.2 ॥&lt;br&gt;&#xA;ननु नाम महाभाग तव वैश्रवणानुज।&lt;br&gt;&#xA;क्रुद्धस्य प्रमुखे स्थातुं त्रस्यत्यपि पुरन्दरः ॥ 6.114.3 ॥&lt;br&gt;&#xA;ऋषयश्च महीदेवा गन्धर्वाश्च यशस्विनः ॥ 6.114.4 ॥&lt;br&gt;&#xA;स त्वं मानुषमात्रेण रामेण युधि निर्जितः।&lt;br&gt;&#xA;न व्यपत्रपसे राजन् किमिदं राक्षसर्षभ ॥ 6.114.5 ॥&lt;br&gt;&#xA;कथं त्रैलोक्यमाक्रम्य श्रिया वीर्येण चान्वितम्।&lt;br&gt;&#xA;अविषह्यं जघान त्वां मानुषो वनगोचरः ॥ 6.114.6 ॥&lt;br&gt;&#xA;मानुषाणामविषये चरतः कामरूपिणः।&lt;br&gt;&#xA;विनाशस्तव रामेण संयुगे नोपपद्यते ॥ 6.114.7 ॥&lt;br&gt;&#xA;न चैतत् कर्म रामस्य श्रद्दधामि चमूमुखे।&lt;br&gt;&#xA;सर्वतः समुपेतस्य तव तेनाभिमर्शनम् ॥ 6.114.8 ॥&lt;br&gt;&#xA;यदैव च जनस्थाने राक्षसैर्बहुभिर्वृतः।&lt;br&gt;&#xA;खरस्तव हतो भ्राता तदेवासौ न मानुषः ॥ 6.114.9 ॥&lt;br&gt;&#xA;यदैव नगरीं लङ्कां दुष्प्रवेशां सुरैरपि।&lt;br&gt;&#xA;प्रविष्टो हनुमान् वीर्यात्तदैव व्यथिता वयम् ॥ 6.114.10 ॥&lt;br&gt;&#xA;यदैव वानरैर्घोरैर्बद्धः सेतुर्महार्णवे।&lt;br&gt;&#xA;तदैव हृदयेनाहं शङ्के रामममानुषम् ॥ 6.114.11 ॥&lt;br&gt;&#xA;अथवा रामरूपेण कृतान्तः स्वयमागतः।&lt;br&gt;&#xA;मायां तव विनाशाय विधायाप्रतितर्किताम् ॥ 6.114.12 ॥&lt;br&gt;&#xA;अथवा वासवेन त्वं धर्षितोऽसि महाबल।&lt;br&gt;&#xA;वासवस्य कुतः शक्तिस्त्वां द्रष्टुमपि संयुगे ॥ 6.114.13 ॥&lt;br&gt;&#xA;व्यक्तमेष महायोगी परमात्मा सनातनः।&lt;br&gt;&#xA;अनादिमध्यनिधनो महतः परमो महान् ॥ 6.114.14 ॥&lt;br&gt;&#xA;तमसः परमो धाता शङ्खचक्रगदाधरः।&lt;br&gt;&#xA;श्रीवत्सवक्षा नित्यश्रीरजय्यः शाश्वतो ध्रुवः ॥ 6.114.15 ॥&lt;br&gt;&#xA;मानुषं वपुरास्थाय विष्णुः सत्यपराक्रमः।&lt;br&gt;&#xA;सर्वैः परिवृतो देवैर्वानरत्वमुपागतैः ॥ 6.114.16 ॥&lt;br&gt;&#xA;सर्वलोकेश्वरः साक्षाल्लोकानां हितकाम्यया।&lt;br&gt;&#xA;सराक्षसपरीवारं हतवांस्त्वां महाद्युतिः ॥ 6.114.17 ॥&lt;br&gt;&#xA;इन्द्रियाणि पुरा जित्वा जितं त्रिभुवनं त्वया।&lt;br&gt;&#xA;स्मरद्भिरिव तद्वैरमिन्द्रियैरेव निर्जितः ॥ 6.114.18 ॥&lt;br&gt;&#xA;क्रियतामविरोधश्च राघवेणेति यन्मया।&lt;br&gt;&#xA;उच्यमानो न गृह्णासि तस्येयं व्युष्टिरागता ॥ 6.114.19 ॥&lt;br&gt;&#xA;अकस्माच्चाभिकामोऽसि सीतां राक्षसपुङ्गव।&lt;br&gt;&#xA;ऐश्वर्यस्य विनाशाय देहस्य स्वजनस्य च ॥ 6.114.20 ॥&lt;br&gt;&#xA;अरुन्धत्या विशिष्टां तां रोहिण्याश्चापि दुर्मते।&lt;br&gt;&#xA;सीतां धर्षयता मान्यां त्वया ह्यसदृशं कृतम् ॥ 6.114.21 ॥&lt;br&gt;&#xA;वसुधायाश्च वसुधां श्रियः श्रीं भर्तृवत्सलाम्।&lt;br&gt;&#xA;सीतां सर्वानवद्याङ्गीमरण्ये विजने शुभाम् ॥ 6.114.22 ॥&lt;br&gt;&#xA;अप्राप्य चैव तं कामं मैथिलीसङ्कमे कृतम्।&lt;br&gt;&#xA;पतिव्रतायास्तपसा नूनं दग्धोऽसि मे प्रभो ॥ 6.114.23 ॥&lt;br&gt;&#xA;तदैव यन्न दग्धस्त्वं धर्षयंस्तनुमध्यमाम्।&lt;br&gt;&#xA;देवा बिभ्यति ते सर्वे सेन्द्राः साग्निपुरोगमाः ॥ 6.114.24 ॥&lt;br&gt;&#xA;अवश्यमेव लभते फलं पापस्य कर्मणः।&lt;br&gt;&#xA;घोरं पर्यागते काले कर्ता नास्त्यत्र संशयः ॥ 6.114.25 ॥&lt;br&gt;&#xA;शुभकृच्छुभमाप्नोति पापकृत् पापमश्नुते।&lt;br&gt;&#xA;विभीषणः सुखं प्राप्तस्त्वं प्राप्तः पापमीदृशम् ॥ 6.114.26 ॥&lt;br&gt;&#xA;सन्त्यन्याः प्रमदास्तुभ्यं रूपेणाभ्यधिकास्ततः।&lt;br&gt;&#xA;अनङ्गवशमापन्नस्त्वं तु मोहान्न बुध्यसे ॥ 6.114.27 ॥&lt;br&gt;&#xA;न कुलेन न रूपेण न दाक्षिण्येन मैथिली।&lt;br&gt;&#xA;मयाऽधिका वा तुल्या वा त्वं तु मोहान्न बुध्यसे ॥ 6.114.28 ॥&lt;br&gt;&#xA;सर्वथा सर्वभूतानां नास्ति मृत्युरलक्षणः।&lt;br&gt;&#xA;तव तावदयं मृत्युर्मैथिलीकृतलक्षणः ॥ 6.114.29 ॥&lt;br&gt;&#xA;सीतानिमित्तजो मृत्युस्त्वया दूरादुपाहृतः ॥ 6.114.30 ॥&lt;br&gt;&#xA;मैथिली सह रामेण विशोका विहरिष्यति।&lt;br&gt;&#xA;अल्पपुण्या त्वहं घोरे पतिता शोकसागरे ॥ 6.114.31 ॥&lt;br&gt;&#xA;कैलासे मन्दरे मेरौ तथा चैत्ररथे वने।&lt;br&gt;&#xA;देवोद्यानेषु सर्वेषु विहृत्य सहिता त्वया ॥ 6.114.32 ॥&lt;br&gt;&#xA;पश्यन्ती विविधान् देशांस्तांस्तांश्चित्रस्रगम्बरा।&lt;br&gt;&#xA;भ्रंशिता कामभोगेभ्यः साऽस्मि वीर वधात्तव ॥ 6.114.33 ॥&lt;br&gt;&#xA;सैवान्येवास्मि संवृत्ता धिग् राज्ञां चञ्चलाः श्रियः ॥ 6.114.34 ॥&lt;br&gt;&#xA;हा राजन् सुकुमारं ते सुभ्रु सुत्वक् समुन्नसम्।&lt;br&gt;&#xA;कान्तिश्रीद्युतिभिस्तुल्यमिन्दुपद्मदिवाकरैः ॥ 6.114.35 ॥&lt;br&gt;&#xA;किरीटकूटोज्ज्वलितं ताम्रास्यं दीप्तकुण्डलम्।&lt;br&gt;&#xA;मदव्याकुललोलाक्षं भूत्वा यत् पानभूमिषु ॥ 6.114.36 ॥&lt;br&gt;&#xA;विविधस्रग्धरं चारु वल्गुस्मितकथं शुभम्।&lt;br&gt;&#xA;तदेवाद्य तवेदं हि वक्त्रं न भ्राजते प्रभो ॥ 6.114.37 ॥&lt;br&gt;&#xA;रामसायकनिर्भिन्नं सिक्तं रुधिरविस्रवैः।&lt;br&gt;&#xA;विशीर्णमेदोमस्तिष्कं रूक्षं स्यन्दनरेणुभिः ॥ 6.114.38 ॥&lt;br&gt;&#xA;हा पश्चिमा मे सम्प्राप्ता दशा वैधव्यकारिणी।&lt;br&gt;&#xA;या मयाऽऽसीन्न सम्बुद्धा कदाचिदपि मन्दया ॥ 6.114.39 ॥&lt;br&gt;&#xA;पिता दानवराजो मे भर्ता मे राक्षसेश्वरः।&lt;br&gt;&#xA;पुत्रो मे शक्तनिर्जेता इत्येवं गर्विता भृशम् ॥ 6.114.40 ॥&lt;br&gt;&#xA;दृप्तारिमर्दनाः शूराः प्रख्यातबलपौरुषाः।&lt;br&gt;&#xA;अकुतश्चिद्भया नाथा ममेत्यासीन्मतिर्द्दढा ॥ 6.114.41 ॥&lt;br&gt;&#xA;तेषामेवम्प्रभावानां युष्माकं राक्षसर्षभ।&lt;br&gt;&#xA;कथं भयमसम्बुद्धं मानुषादिदमागतम् ॥ 6.114.42 ॥&lt;br&gt;&#xA;स्निग्धेन्द्रनीलनीलं तु प्रांशुशैलोपमं महत्।&lt;br&gt;&#xA;केयूराङ्गदवैडूर्यमुक्तादामस्रगुज्ज्वलम् ॥ 6.114.43 ॥&lt;br&gt;&#xA;कान्तं विहारेष्वधिकं दीप्तं सङ्ग्रामभूमिषु।&lt;br&gt;&#xA;भात्याभरणभाभिर्यद्विद्युद्भिरिव तोयदः ॥ 6.114.44 ॥&lt;br&gt;&#xA;तदेवाद्य शरीरं ते तीक्ष्णैर्नैकैः शरैश्चितम्।&lt;br&gt;&#xA;पुनर्दुर्लभसंस्पर्शं परिष्वक्तुं न शक्यते ॥ 6.114.45 ॥&lt;br&gt;&#xA;स्वर्पितैर्मर्मसु भृशं सञ्छिन्नस्नायुबन्धनम्।&lt;br&gt;&#xA;क्षितौ निपतितं राजन् श्यावं रुधिरसच्छवि ॥ 6.114.46 ॥&lt;br&gt;&#xA;वज्रप्रहाराभिहतो विकीर्ण इव पर्वतः ॥ 6.114.47 ॥&lt;br&gt;&#xA;हा स्वप्नः सत्यमेवेदं त्वं रामेण कथं हतः।&lt;br&gt;&#xA;त्वं मृत्योरपि मृत्युः स्याः कथं मृत्युवशं गतः ॥ 6.114.48 ॥&lt;br&gt;&#xA;त्रैलोक्यवसुभोक्तारं त्रैलोक्योद्वेगदं महत्।&lt;br&gt;&#xA;जेतारं लोकपालानां क्षेप्तारं शङ्करस्य च ॥ 6.114.49 ॥&lt;br&gt;&#xA;दृप्तानां निग्रहीतारमाविष्कृतपराक्रमम्।&lt;br&gt;&#xA;लोकक्षोभयितारं च नादैर्भूतविराविणम् ॥ 6.114.50 ॥&lt;br&gt;&#xA;ओजसा दृप्तवाक्यानां वक्तारं रिपुसन्निधौ।&lt;br&gt;&#xA;स्वयूथभृत्यवर्गाणां गोप्तारं भीमकर्मणाम् ॥ 6.114.51 ॥&lt;br&gt;&#xA;हन्तारं दानवेन्द्राणां यक्षाणां च सहस्रशः।&lt;br&gt;&#xA;निवातकवचानां च सङ्ग्रहीतारमीश्वरम् ॥ 6.114.52 ॥&lt;br&gt;&#xA;नैकयज्ञविलोप्तारं त्रातारं स्वजनस्य च।&lt;br&gt;&#xA;धर्मव्यवस्थाभेत्तारं मायास्रष्टारमाहवे ॥ 6.114.53 ॥&lt;br&gt;&#xA;देवासुरनृकन्यानामाहर्तारं ततस्ततः।&lt;br&gt;&#xA;शत्रुस्त्रीशोकदातारं नेतारं स्वजनस्य च ॥ 6.114.54 ॥&lt;br&gt;&#xA;लङ्काद्वीपस्य गोप्तारं कर्तारं भीमकर्मणाम्।&lt;br&gt;&#xA;अस्माकं कामभोगानां दातारं रथिनां वरम् ॥ 6.114.55 ॥&lt;br&gt;&#xA;एवम्प्रभावं भर्तारं दृष्ट्वा रामेण पातितम्।&lt;br&gt;&#xA;स्थिराऽस्मि या देहमिमं धारयामि हतप्रिया ॥ 6.114.56 ॥&lt;br&gt;&#xA;शयनेषु महार्हेषु शयित्वा राक्षसेश्वर।&lt;br&gt;&#xA;इह कस्मात् प्रसुप्तोऽसि धरण्यां रेणुपाटलः ॥ 6.114.57 ॥&lt;br&gt;&#xA;यदा मे तनयः शस्तो लक्ष्मणेनेन्द्रजिद्युधि।&lt;br&gt;&#xA;तदाऽस्म्यभिहता तीव्रमद्य त्वस्मिन्निपातिता ॥ 6.114.58 ॥&lt;br&gt;&#xA;नाहं बन्धुजनैर्हीना हीना नाथेन तु त्वया।&lt;br&gt;&#xA;विहीना कामभोगैश्च शोचिष्ये शाश्वतीः समाः ॥ 6.114.59 ॥&lt;br&gt;&#xA;प्रपन्नो दीर्घमध्वानं राजन्नद्यासि दुर्गमम्।&lt;br&gt;&#xA;नय मामपि दुःखार्तां न जीविष्ये त्वया विना ॥ 6.114.60 ॥&lt;br&gt;&#xA;कस्मात् त्वं मां विहायेह कृपणां गन्तुमिच्छसि।&lt;br&gt;&#xA;दीनां विलपितैर्मन्दां किंवा मां नाभिभाषसे ॥ 6.114.61 ॥&lt;br&gt;&#xA;दृष्ट्वा न खल्वसि क्रुद्धो मामिहानवकुण्ठिताम्।&lt;br&gt;&#xA;निर्गतां नगरद्वारात् पद्भ्यामेवागतां प्रभो ॥ 6.114.62 ॥&lt;br&gt;&#xA;पश्येष्टदार दारांस्ते भ्रष्टलज्जावकुण्ठितान्।&lt;br&gt;&#xA;बहिर्निष्पतितान् सर्वान् कथं दृष्ट्वा न कुप्यसि ॥ 6.114.63 ॥&lt;br&gt;&#xA;अयं क्रीडासहायस्ते नाथ लालप्यते जनः।&lt;br&gt;&#xA;न चैनमाश्वासयसे किं वा न बहुमन्यसे ॥ 6.114.64 ॥&lt;br&gt;&#xA;पतिव्रता धर्मपरा गुरुशुश्रूषणे रताः।&lt;br&gt;&#xA;ताभिः शोकाभितप्ताभिः शप्तः परवशं गतः ॥ 6.114.65 ॥&lt;br&gt;&#xA;त्वया विप्रकृताभिर्यत्तदा शप्तं तदागतम् ॥ 6.114.66 ॥&lt;br&gt;&#xA;प्रवादः सत्य एवायं त्वां प्रति प्रायशो नृप।&lt;br&gt;&#xA;पतिव्रतानां नाकस्मात् पतन्त्यश्रूणि भूतले ॥ 6.114.67 ॥&lt;br&gt;&#xA;कथं च नाम ते राजन् लोकानाक्रम्य तेजसा।&lt;br&gt;&#xA;नारीचौर्यमिदं क्षुद्रं कृतं शौण्डीर्यमानिना ॥ 6.114.68 ॥&lt;br&gt;&#xA;अपनीयाश्रमाद्रामं यन्मृगच्छद्मना त्वया।&lt;br&gt;&#xA;आनीता रामपत्नी सा तत्ते कातर्यलक्षणम् ॥ 6.114.69 ॥&lt;br&gt;&#xA;कातर्यं च न ते युद्धे कदाचित् संस्मराम्यहम्।&lt;br&gt;&#xA;तत्तुभाग्यविपर्यासान्नूनं ते पक्वलक्षणम् ॥ 6.114.70 ॥&lt;br&gt;&#xA;अतीतानागतार्थज्ञो वर्तमानविचक्षणः।&lt;br&gt;&#xA;मैथिलीमाहृतां दृष्ट्वा ध्यात्वा निश्वस्य चायतम् ॥ 6.114.71 ॥&lt;br&gt;&#xA;सोऽयं राक्षसमुख्यानां विनाशः पर्युपस्थितः।&lt;br&gt;&#xA;कामक्रोधसमुत्थेन व्यसनेन प्रसङ्गिना ॥ 6.114.72 ॥&lt;br&gt;&#xA;निर्वृत्तस्त्वत्कृतेऽनर्थः सोऽयं मूलहरो महान्।&lt;br&gt;&#xA;त्वया कृतमिदं सर्वमनाथं रक्षसां कुलम् ॥ 6.114.73 ॥&lt;br&gt;&#xA;न हि त्वं शोचितव्यो मे प्रख्यातबलपौरुषः।&lt;br&gt;&#xA;स्त्रीस्वभावात्तु मे बुद्धिः कारुण्ये परिवर्तते ॥ 6.114.74 ॥&lt;br&gt;&#xA;सुकृतं दुष्कृतं च त्वं गृहीत्वा स्वां गतिं गतः।&lt;br&gt;&#xA;आत्मानमनुशोचामि त्वद्वियोगेन दुःखिता ॥ 6.114.75 ॥&lt;br&gt;&#xA;सुहृदां हितकामानां न श्रुतं वचनं त्वया।&lt;br&gt;&#xA;भ्रातॄणां चापि कार्त्स्न्येन हितमुक्तं त्वयाऽनघ ॥ 6.114.76 ॥&lt;br&gt;&#xA;हेत्वर्थयुक्तं विधिवत् श्रेयस्करमदारुणम्।&lt;br&gt;&#xA;विभीषणेनाभिहितं न कृतं हेतुमत्त्वया ॥ 6.114.77 ॥&lt;br&gt;&#xA;मारीचकुम्भकर्णाभ्यां वाक्यं मम पितुस्तदा।&lt;br&gt;&#xA;न श्रुतं वीर्यमत्तेन तस्येदं फलमीदृशम् ॥ 6.114.78 ॥&lt;br&gt;&#xA;नीलजीमूतसङ्काश पीताम्बर शुभाङ्गद ॥ 6.114.79 ॥&lt;br&gt;&#xA;स्वगात्राणि विनिक्षिप्य किं शेषे रुधिराप्लुतः।&lt;br&gt;&#xA;प्रसुप्त इव शोकार्तां किं मां न प्रतिभाषसे ॥ 6.114.80 ॥&lt;br&gt;&#xA;महावीर्यस्य दक्षस्य संयुगेष्वपलायिनः।&lt;br&gt;&#xA;यातुधानस्य दौहित्र किं च मां नाभ्युदीक्षसे ॥ 6.114.81 ॥&lt;br&gt;&#xA;उत्तिष्ठोत्तिष्ठ किं शेषे प्राप्ते परिभवे नवे।&lt;br&gt;&#xA;अद्य वै निर्भयां लङ्कां प्रविष्टाः सूर्यरश्मयः ॥ 6.114.82 ॥&lt;br&gt;&#xA;येन सूदयसे शत्रून् समरे सूर्यवर्चसा।&lt;br&gt;&#xA;वज्रो वज्रधरस्येव सोऽयं ते सततार्चितः ॥ 6.114.83 ॥&lt;br&gt;&#xA;रणे शत्रुप्रहरणो हमजालपरिष्कृतः।&lt;br&gt;&#xA;परिघो व्यवकीर्णस्ते बाणैश्छिन्नः सहस्रधा ॥ 6.114.84 ॥&lt;br&gt;&#xA;प्रियामिवोपगुह्य त्वं शेषे समरमेदिनीम्।&lt;br&gt;&#xA;अप्रियामिव कस्माच्च मां नेच्छस्यभिभाषितुम् ॥ 6.114.85 ॥&lt;br&gt;&#xA;धिगस्तु हृदयं यस्या ममेदं न सहस्रधा।&lt;br&gt;&#xA;त्वयि मञ्चत्वमापन्ने फलते शोकपीडितम् ॥ 6.114.86 ॥&lt;br&gt;&#xA;इत्येवं विलपन्त्येव बाष्पव्याकुललोचना।&lt;br&gt;&#xA;स्नेहावस्कन्नहृदया देवी मोहमुपागमत् ॥ 6.114.87 ॥&lt;br&gt;&#xA;कश्मलाभिहता सन्ना बभौ सा रावणोरसि।&lt;br&gt;&#xA;सन्ध्याऽनुरक्ते जलदे दीप्ता विद्युदिवासिते ॥ 6.114.88 ॥&lt;br&gt;&#xA;तथागतां समुत्पत्य सपत्न्यस्ता भृशातुराः।&lt;br&gt;&#xA;पर्यवस्थापयामासू रुदन्त्यो रुदतीं भृशम् ॥ 6.114.89 ॥&lt;br&gt;&#xA;न ते सुविदिता देवि लोकानां स्थितिरध्रुवा।&lt;br&gt;&#xA;दशाविभागपर्याये राज्ञां चञ्चलया श्रिया ॥ 6.114.90 ॥&lt;br&gt;&#xA;इत्येवमुच्यमाना सा सशब्दं प्ररुरोद ह।&lt;br&gt;&#xA;स्नापयन्ती त्वभिमुखौ स्तनावस्राम्बुविस्रवैः ॥ 6.114.91 ॥&lt;br&gt;&#xA;एतस्मिन्नन्तरे रामो विभीषणमुवाच ह।&lt;br&gt;&#xA;संस्कारः क्रियतां भ्रातुः स्त्रियश्चैता निवर्तय ॥ 6.114.92 ॥&lt;br&gt;&#xA;विमृश्य बुद्ध्या धर्मज्ञो धर्मार्थसहितं वचः।&lt;br&gt;&#xA;रामस्यैवानुवृत्त्यर्थमुत्तरं प्रत्यभाषत ॥ 6.114.93 ॥&lt;br&gt;&#xA;त्यक्तधर्मव्रतं क्रूरं नृशंसमनृतं तथा।&lt;br&gt;&#xA;नाहमर्होऽस्मि संस्कर्तुं परदाराभिमर्शिनम् ॥ 6.114.94 ॥&lt;br&gt;&#xA;भ्रातृरूपो हि मे शत्रुरेषसर्वाहिते रतः।&lt;br&gt;&#xA;रावणो नार्हते पूजां पूज्योऽपि गुरुगौरवात् ॥ 6.114.95 ॥&lt;br&gt;&#xA;नृशंस इति मां कामं वक्ष्यन्ति मनुजा भुवि।&lt;br&gt;&#xA;श्रुत्वा तस्यागुणान् सर्वे वक्ष्यन्ति सुकृतं पुनः ॥ 6.114.96 ॥&lt;br&gt;&#xA;तच्छ्रुत्वा परमप्रीतो रामो धर्मभृतां वरः।&lt;br&gt;&#xA;विभीषणमुवाचेदं वाक्यज्ञो वाक्यकोविदम् ॥ 6.114.97 ॥&lt;br&gt;&#xA;तवापि मे प्रियं कार्यं त्वत्प्रभावाच्च मे जितम्।&lt;br&gt;&#xA;अवश्यं तु क्षमं वाच्यो मया त्वं राक्षसेश्वर ॥ 6.114.98 ॥&lt;br&gt;&#xA;अधर्मानृतसंयुक्तः कामं त्वेष निशाचरः।&lt;br&gt;&#xA;तेजस्वी बलवान् शूरो संयुगेषु च नित्यशः ॥ 6.114.99 ॥&lt;br&gt;&#xA;शतक्रतुमुखैर्देवैः श्रूयते न पराजितः।&lt;br&gt;&#xA;महात्मा बलसम्पन्नो रावणो लोकरावणः ॥ 6.114.100 ॥&lt;br&gt;&#xA;मरणान्तानि वैराणि निर्वृत्तं नः प्रयोजनम्।&lt;br&gt;&#xA;क्रियतामस्य संस्कारो ममाप्येष यथा तव ॥ 6.114.101 ॥&lt;br&gt;&#xA;त्वत्सकाशाद्दशग्रीवः संस्कारं विधिपूर्वकम्।&lt;br&gt;&#xA;प्राप्तुमर्हति धर्मज्ञ त्वं यशोभाग् भविष्यसि ॥ 6.114.102 ॥&lt;br&gt;&#xA;राघवस्य वचः श्रुत्वा त्वरमाणो विभीषणः।&lt;br&gt;&#xA;संस्कारेणानुरूपेण योजयामास रावणम् ॥ 6.114.103 ॥&lt;br&gt;&#xA;चितां चन्दनकाष्ठानां पद्मकोशीरसंवृताम्।&lt;br&gt;&#xA;ब्राह्म्या संवेशयाञ्चक्रू राङ्कवास्तरणावृताम् ॥ 6.114.104 ॥&lt;br&gt;&#xA;वर्तते वेदविहितो राज्ञो वै पश्चिमः क्रतुः।&lt;br&gt;&#xA;प्रचक्रू राक्षसेन्द्रस्य पितृमेधमनुक्रमम् ॥ 6.114.105 ॥&lt;br&gt;&#xA;वेदिं च दक्षिणप्राच्यां यथास्थानं च पावकम्।&lt;br&gt;&#xA;पृषदाज्येन सम्पूर्णं स्रुवं सर्वे प्रचिक्षिपुः ॥ 6.114.106 ॥&lt;br&gt;&#xA;दारुपात्राणि सर्वाणि अरणिं चोत्तरारणिम्।&lt;br&gt;&#xA;दत्त्वा तु मुसलं चान्यद्यथा स्थानं विचक्षणाः ॥ 6.114.107 ॥&lt;br&gt;&#xA;शास्त्रदृष्टेन विधिना महर्षिविहितेन च।&lt;br&gt;&#xA;तत्र मेध्यं पशुं हत्वा राक्षसेन्द्रस्य राक्षसाः ॥ 6.114.108 ॥&lt;br&gt;&#xA;परिस्तरणिकां राज्ञो घृताक्तां समवेशयन् ॥ 6.114.109 ॥&lt;br&gt;&#xA;गन्धैर्माल्यैरलङ्कृत्य रावणं दीनमानसाः।&lt;br&gt;&#xA;विभीषणसहायास्ते वस्त्रैश्च विविधैरपि ॥ 6.114.110 ॥&lt;br&gt;&#xA;लाजैश्चावकिरन्ति स्म बाष्पपूर्णमुखास्तदा ॥ 6.114.111 ॥&lt;br&gt;&#xA;ददौ च पावकं तस्य विधियुक्तं विभीषणः ॥ 6.114.112 ॥&lt;br&gt;&#xA;स्नात्वा चैवार्द्रवस्त्रेण तिलान् दूर्वाभिमिश्रितान्।&lt;br&gt;&#xA;उदकेन च सम्मिश्रान् प्रदाय विधिपूर्वकम् ॥ 6.114.113 ॥&lt;br&gt;&#xA;प्रदाय चोदकं तस्मै मूर्ध्ना चैनं नमस्य च।&lt;br&gt;&#xA;ताः स्त्रियोऽनुनयामास सान्त्वमुक्त्वा पुनःपुनः ॥ 6.114.114 ॥&lt;br&gt;&#xA;प्रविष्टासु च सर्वासु राक्षसीषु विभीषणः।&lt;br&gt;&#xA;रामपार्श्वमुपागम्य तदाऽतिष्ठद्विनीतवत् ॥ 6.114.115 ॥&lt;br&gt;&#xA;रामोऽपि सह सैन्येन समुग्रीवः सलक्ष्मणः।&lt;br&gt;&#xA;हर्षं लेभे रिपुं हत्वा यथा वृत्रं शतक्रतुः ॥ 6.114.116 ॥&lt;/p&gt;</description>
    </item>
    <item>
      <title>११५ विभीषणस्य पट्टाभिषेकः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/115_vibhIShaNasya_paTTAbhiShekaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/115_vibhIShaNasya_paTTAbhiShekaH/</guid>
      <description>&lt;p&gt;ते रावणवधं दृष्ट्वा देवगन्धर्वदानवाः।&lt;br&gt;&#xA;जग्मुः स्वैस्वैर्विमानैस्ते कथयन्तः शुभाः कथाः ॥ 6.115.1 ॥&lt;br&gt;&#xA;रावणस्य वधं घोरं राघवस्य पराक्रमम्।&lt;br&gt;&#xA;सुयुद्धं वानराणां च सुग्रीवस्य च मन्त्रितम् ॥ 6.115.2 ॥&lt;br&gt;&#xA;[पतिव्रतात्वं सीताया हनूमति पराक्रमम्।] कथयन्तो महाभागा जग्मुर्हृष्टा यथागतम् ॥ 6.115.3 ॥&lt;br&gt;&#xA;राघवस्तु रथं दिव्यमिन्द्रदत्तं शिखिप्रभम्।&lt;br&gt;&#xA;अनुज्ञाय महाभागो मातलिं प्रत्यपूजयत् ॥ 6.115.4 ॥&lt;br&gt;&#xA;राघवेणाभ्यनुज्ञातो मातलिः शक्रसारथिः।&lt;br&gt;&#xA;दिव्यं तं रथमास्थाय दिवमेवारुरोह सः ॥ 6.115.5 ॥&lt;br&gt;&#xA;तस्मिंस्तु दिवमारूढे सुरसारथिसत्तमे।&lt;br&gt;&#xA;राघवः परमप्रीतः सुग्रीवं परिषस्वजे ॥ 6.115.6 ॥&lt;br&gt;&#xA;परिष्वज्य च सुग्रीवं लक्ष्मणेन प्रचोदितः।&lt;br&gt;&#xA;पूज्यमानो हरिश्रेष्ठैराजगाम बलालयम् ॥ 6.115.7 ॥&lt;br&gt;&#xA;अब्रवीच्च तदा रामः समीपपरिवर्तिनम्।&lt;br&gt;&#xA;सौमित्रिं सत्यसम्पन्नं लक्ष्मणं दीप्ततेजसम् ॥ 6.115.8 ॥&lt;br&gt;&#xA;विभीषणमिमं सौम्य लङ्कायामभिषेचय।&lt;br&gt;&#xA;अनुरक्तं च भक्तं च मम चैवोपकारिणम् ॥ 6.115.9 ॥&lt;br&gt;&#xA;एष मे परमः कामो यदीमं रावणानुजम्।&lt;br&gt;&#xA;लङ्कायां सौम्य पश्येयमभिषिक्तं विबीषणम् ॥ 6.115.10 ॥&lt;br&gt;&#xA;एवमुक्तस्तु सौमित्री राघवेण महात्मना।&lt;br&gt;&#xA;तथेत्युक्त्वा तु संहृष्टः सौवर्णं घटमाददे ॥ 6.115.11 ॥&lt;br&gt;&#xA;तं घटं वानरेन्द्राणां हस्ते दत्त्वा मनोजवान्।&lt;br&gt;&#xA;आदिदेश महासत्त्वान् समुद्रसलिलानये ॥ 6.115.12 ॥&lt;br&gt;&#xA;इति शीघ्रं ततो गत्वा वानरास्ते महाबलाः।&lt;br&gt;&#xA;आगतास्तज्जलं गृह्य समुद्राद्वानरोत्तमाः ॥ 6.115.13 ॥&lt;br&gt;&#xA;ततस्त्वेकं घटं गृह्य संस्थाप्य परमासने।&lt;br&gt;&#xA;घटेन तेन सौमित्रिरभ्यषिञ्चद्विभीषणम् ॥ 6.115.14 ॥&lt;br&gt;&#xA;विधिना मन्त्रदृष्टेन सुहृद्गणसमावृतम्।&lt;br&gt;&#xA;अभ्यषिञ्चत् स धर्मात्मा शुद्धात्मानं विभीषणम् ॥ 6.115.15 ॥&lt;br&gt;&#xA;तस्यामात्या जहृषिरे भक्ता ये चास्य राक्षसाः।&lt;br&gt;&#xA;दृष्ट्वाऽभिषिक्तं लङ्कायां राक्षसेन्द्रं विभीषणम् ॥ 6.115.16 ॥&lt;br&gt;&#xA;स तद्राज्यं महत् प्राप्य रामदत्तं विभीषणः।&lt;br&gt;&#xA;प्रकृतीः सान्त्वयित्वा च ततो राममुपागमत् ॥ 6.115.17 ॥&lt;br&gt;&#xA;अक्षतान् मोदकान् लाजान् दिव्याः सुमनसस्तदा।&lt;br&gt;&#xA;आजह्रुरथ संहृष्टाः पौरास्तस्मै निशाचराः ॥ 6.115.18 ॥&lt;br&gt;&#xA;स तान् गृहीत्वा दुर्धर्षो राघवाय न्यवेदयत्।&lt;br&gt;&#xA;मङ्गल्यं मङ्गलं सर्वं लक्ष्मणाय च वीर्यवान् ॥ 6.115.19 ॥&lt;br&gt;&#xA;कृतकार्यं समृद्धार्थं दृष्ट्वा रामो विभीषणम्।&lt;br&gt;&#xA;प्रतिजग्राह तत् सर्वं तस्यैव प्रियकाम्यया ॥ 6.115.20 ॥&lt;br&gt;&#xA;ततः शैलोपमं वीरं प्राञ्जलिं पार्श्वतः स्थितम्।&lt;br&gt;&#xA;अब्रवीद्राघवो वाक्यं हनुमन्तं प्लवङ्गमम् ॥ 6.115.21 ॥&lt;br&gt;&#xA;अनुमान्यं महाराजमिमं सौम्य विभीषणम् ॥ 6.115.22 ॥&lt;br&gt;&#xA;गच्छ सौम्य पुरीं लङ्कामनुज्ञाप्य यथाविधि।&lt;br&gt;&#xA;प्रविश्य रावणगृहं विजयेनाभिनन्द्य च ॥ 6.115.23 ॥&lt;br&gt;&#xA;वैदेह्यै मां कुशलिनं ससुग्रीवं सलक्ष्मणम्।&lt;br&gt;&#xA;आचक्ष्व जयतां श्रेष्ठ रावणं च मया हतम् ॥ 6.115.24 ॥&lt;br&gt;&#xA;प्रियमेतदुदाहृत्य मैथिल्यास्त्वं हरीश्वर।&lt;br&gt;&#xA;प्रतिगृह्य च सन्देशमुपावर्तितुमर्हसि ॥ 6.115.25 ॥&lt;/p&gt;</description>
    </item>
    <item>
      <title>११६ हनुमता सीतायाः रामविजयवार्ताकथनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/116_hanumatA_sItAyAH_rAmavijayavArtAkathanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/116_hanumatA_sItAyAH_rAmavijayavArtAkathanam/</guid>
      <description>&lt;p&gt;इति प्रतिसमादिष्टो हनुमान् मारुतात्मजः।&lt;br&gt;&#xA;प्रविवेश पुरीं लङ्कां पूज्यमानो निशाचरैः ॥ 6.116.1 ॥&lt;br&gt;&#xA;ददर्श मृजया हीनां सातङ्कामिव रोहिणीम्।&lt;br&gt;&#xA;वृक्षमूले निरानन्दां राक्षसीभिः समावृताम् ॥ 6.116.2 ॥&lt;br&gt;&#xA;निभृतः प्रणतः प्रह्वः सोऽभिगम्याभिवाद्य च ॥ 6.116.3 ॥&lt;br&gt;&#xA;दृष्ट्वा तमागतं देवी हनुमन्तं महाबलम्।&lt;br&gt;&#xA;तूष्णीमास्त तदा दृष्ट्वा स्मृत्वा प्रमुदिताऽभवत् ॥ 6.116.4 ॥&lt;br&gt;&#xA;सौम्यं दृष्ट्वा मुखं तस्या हनुमान् प्लवगोत्तमः।&lt;br&gt;&#xA;रामस्य वचनं सर्वमाख्यातुमुपचक्रमे ॥ 6.116.5 ॥&lt;br&gt;&#xA;वैदेहि कुशली रामः सहसुग्रीवलक्ष्मणः।&lt;br&gt;&#xA;विभीषणसहायश्च हरीणां सहितो बलैः ॥ 6.116.6 ॥&lt;br&gt;&#xA;कुशलं चाहु सिद्धार्थो हतशत्रुररिन्दमः ॥ 6.116.7 ॥&lt;br&gt;&#xA;विभीषणसहायेन रामेण हरिभिः सह।&lt;br&gt;&#xA;निहतो रावणो देवि लक्ष्मणस्य नयेन च ॥ 6.116.8 ॥&lt;br&gt;&#xA;पृष्ट्वा तु कुशलं रामो वीरस्त्वां रघुनन्दनः।&lt;br&gt;&#xA;अब्रवीत् परमप्रीतः कृतार्थेनान्तरात्मना ॥ 6.116.9 ॥&lt;br&gt;&#xA;प्रियमाख्यामि ते देवि त्वां तु भूयः सभाजये।&lt;br&gt;&#xA;दिष्ट्या जीवसि धर्मज्ञे जयेन मम संयुगे ॥ 6.116.10 ॥&lt;br&gt;&#xA;लब्धो नो विजयः सीते स्वस्था भव गतव्यथा।&lt;br&gt;&#xA;रावणश्च हतः शत्रुर्लङ्का चेयं वशे स्थिता ॥ 6.116.11 ॥&lt;br&gt;&#xA;मया ह्यलब्धनिद्रेण दृढेन तव निर्जये।&lt;br&gt;&#xA;प्रतिज्ञैषा विनिस्तीर्णा बद्ध्वा सेतुं महोदधौ ॥ 6.116.12 ॥&lt;br&gt;&#xA;सम्भ्रमश्च न गन्तव्यो वर्तन्त्या रावणालये।&lt;br&gt;&#xA;विभीषणविधेयं हि लङ्कैश्वर्यमिदं कृतम् ॥ 6.116.13 ॥&lt;br&gt;&#xA;तदाश्वसिहि विश्वस्ता स्वगृहे परिवर्तसे।&lt;br&gt;&#xA;अयं चाभ्येति संहृष्टस्त्वद्दर्शनसमुत्सुकः ॥ 6.116.14 ॥&lt;br&gt;&#xA;एवमुक्ता समुत्पत्य सीता शशिनिभानना।&lt;br&gt;&#xA;प्रहर्षेणावरुद्धा सा व्याजहार न किञ्चन ॥ 6.116.15 ॥&lt;br&gt;&#xA;अब्रवीच्च हरिश्रेष्ठः सीतामप्रतिजल्पतीम्।&lt;br&gt;&#xA;किं नु चिन्तयसे देवि किं नु मां नाभिभाषसे ॥ 6.116.16 ॥&lt;br&gt;&#xA;एवमुक्ता हनुमता सीता धर्मे व्यवस्थिता।&lt;br&gt;&#xA;अब्रवीत् परमप्रीता हर्षगद्गदया गिरा ॥ 6.116.17 ॥&lt;br&gt;&#xA;प्रियमेतदुपश्रुत्य भर्तुर्विजयसंश्रितम्।&lt;br&gt;&#xA;प्रहर्षवशमापन्ना निर्वाक्याऽस्मि क्षणान्तरम् ॥ 6.116.18 ॥&lt;br&gt;&#xA;न हि पश्यामि सदृशं चिन्तयन्ती प्लवङ्गम।&lt;br&gt;&#xA;मत्प्रियाख्यानाकस्येह तव प्रत्यभिनन्दनम् ॥ 6.116.19 ॥&lt;br&gt;&#xA;न हि पश्यामि तत् सौम्य पृथिव्यामपि वानर।&lt;br&gt;&#xA;सदृशं मत्प्रियाख्याने तव दातुं भवेत् समम् ॥ 6.116.20 ॥&lt;br&gt;&#xA;हिरण्यं वा सुवर्णं वा रत्नानि विविधानि च।&lt;br&gt;&#xA;राज्यं वा त्रिषु लोकेषु नैतदर्हति भाषितुम् ॥ 6.116.21 ॥&lt;br&gt;&#xA;एवमुक्तस्तु वैदेह्या प्रत्युवाच प्लवङ्गमः।&lt;br&gt;&#xA;गृहीतप्राञ्जलिर्वाक्यं सीतायाः प्रमुखे स्थितः ॥ 6.116.22 ॥&lt;br&gt;&#xA;भर्तुः प्रियहिते युक्ते भर्तुर्विजयकाङ्क्षिणि।&lt;br&gt;&#xA;स्निग्धमेवंविधं वाक्यं त्वमेवार्हसि भाषितुम् ॥ 6.116.23 ॥&lt;br&gt;&#xA;तवैतद्वचनं सौम्ये सारवत् स्निग्धमेव च।&lt;br&gt;&#xA;रत्नौघाद्विविधाच्चापि देवराज्याद्विशिष्यते ॥ 6.116.24 ॥&lt;br&gt;&#xA;अर्थतश्च मया प्राप्ता देवराज्यादयो गुणाः।&lt;br&gt;&#xA;हतशत्रुं विजयिनं रामं पश्यामि सुस्थितम् ॥ 6.116.25 ॥&lt;br&gt;&#xA;तस्य तद्वचनं श्रुत्वा मैथिली जनकात्मजा।&lt;br&gt;&#xA;ततः शुभतरं वाक्यमुवाच पवनात्मजम् ॥ 6.116.26 ॥&lt;br&gt;&#xA;अतिलक्षणसम्पन्नं माधुर्यगुणभूषितम्।&lt;br&gt;&#xA;बुद्ध्या ह्यष्टाङ्गया युक्तं त्वमेवार्हसि भाषितुम् ॥ 6.116.27 ॥&lt;br&gt;&#xA;श्लाघनीयोऽनिलस्य त्वं पुत्रः परमधार्मिकः।&lt;br&gt;&#xA;बलं शौर्यं श्रुतं सत्त्वं विक्रमो दाक्ष्यमुत्तमम् ॥ 6.116.28 ॥&lt;br&gt;&#xA;तेजः क्षमाधृतिर्धैर्यं विनीतत्वं न संशयः।&lt;br&gt;&#xA;एते चान्ये च बहवो गुणास्त्वय्येव शोभनाः ॥ 6.116.29 ॥&lt;br&gt;&#xA;अथोवाच पुनः सीतामसम्भ्रान्तो विनीतवत्।&lt;br&gt;&#xA;प्रगृहीताञ्जलिर्हर्षात् सीतायाः प्रमुखे स्थितः ॥ 6.116.30 ॥&lt;br&gt;&#xA;इमास्तु खलु राक्षस्यो यदि त्वमनुमन्यसे।&lt;br&gt;&#xA;हन्तुमिच्छाम्यहं सर्वा याभिस्त्वं तर्जिता पुरा ॥ 6.116.31 ॥&lt;br&gt;&#xA;क्लिश्यन्तीं पतिदेवां त्वामशोकवनिकां गताम् ॥ 6.116.32 ॥&lt;br&gt;&#xA;घोररूपसमाचाराः क्रूराः क्रूरतरेक्षणाः।&lt;br&gt;&#xA;राक्षस्यो दारुणकथा वरमेतत् प्रयच्छ मे ॥ 6.116.33 ॥&lt;br&gt;&#xA;मुष्टिभिः पाणिभिः सर्वाश्चरणैश्चैव शोभने।&lt;br&gt;&#xA;इच्छामि विविधैर्घातैर्हन्तुमेताः सुदारुणाः ॥ 6.116.34 ॥&lt;br&gt;&#xA;घातैर्जानुप्रहारैश्च दशनानां च पातनैः।&lt;br&gt;&#xA;भक्षणैः कर्णनासानां केशानां लुञ्चनैस्तथा ॥ 6.116.35 ॥&lt;br&gt;&#xA;नखैः शुष्कमुखीभिश्च दारणैर्लङ्घनैर्हतैः।&lt;br&gt;&#xA;निपात्य हन्तुमिच्छामि तव विप्रियकारिणीः ॥ 6.116.36 ॥&lt;br&gt;&#xA;एवम्प्रकारैर्बहुभिर्विप्रकारैर्यशस्विनि।&lt;br&gt;&#xA;हन्तुमिच्छाम्यहं देवि तवेमाः कृतकिल्बिषाः ॥ 6.116.37 ॥&lt;br&gt;&#xA;एवमुक्ता हनुमता वैदेही जनकात्मजा।&lt;br&gt;&#xA;उवाच धर्मसहितं हनुमन्तं यशस्विनी ॥ 6.116.38 ॥&lt;br&gt;&#xA;राजसंश्रयवश्यानां कुर्वन्तीनां पराज्ञया।&lt;br&gt;&#xA;विधेयानां च दासीनां कः कुप्येद्वानरोत्तम ॥ 6.116.39 ॥&lt;br&gt;&#xA;भाग्यवैषम्ययोगेन पुरादुश्चरितेन च।&lt;br&gt;&#xA;मयैतत् प्राप्यते सर्वं स्वकृतं ह्युपभुज्यते ॥ 6.116.40 ॥&lt;br&gt;&#xA;प्राप्तव्यं तु दशायोगान्मयैतदिति निश्चितम्।&lt;br&gt;&#xA;दासीनां रावणस्याहं मर्षयामीह दुर्बला ॥ 6.116.41 ॥&lt;br&gt;&#xA;आज्ञप्ता रावणेनैता राक्षस्यो मामतर्जयन्।&lt;br&gt;&#xA;हते तस्मिन्न कुर्युर्हि तर्जनं वानरोत्तम ॥ 6.116.42 ॥&lt;br&gt;&#xA;अयं व्याघ्रसमीपे तु पुराणो धर्मसंस्थितः।&lt;br&gt;&#xA;ऋक्षेण गीतः श्लोको मे तन्निबोध प्लवङ्गम ॥ 6.116.43 ॥&lt;br&gt;&#xA;न परः पापमादत्ते परेषां पापकर्मणाम्।&lt;br&gt;&#xA;समयो रक्षितव्यस्तु सन्तश्चारित्रभूषणाः ॥ 6.116.44 ॥&lt;br&gt;&#xA;पापानां वा शुभानां वा वधार्हाणां प्लवङ्गम।&lt;br&gt;&#xA;कार्यं करुणमार्येण न कश्चिन्नापराध्यति ॥ 6.116.45 ॥&lt;br&gt;&#xA;लोकहिंसाविहाराणां रक्षसां कामरूपिणाम्।&lt;br&gt;&#xA;कुर्वतामपि पापानि नैव कार्यमशोभनम् ॥ 6.116.46 ॥&lt;br&gt;&#xA;एवमुक्तस्तु हनुमान् सीतया वाक्यकोविदः।&lt;br&gt;&#xA;प्रत्युवाच ततः सीतां रामपत्नीं यशस्विनीम् ॥ 6.116.47 ॥&lt;br&gt;&#xA;युक्ता रामस्य भवती धर्मपत्नी यशस्विनी।&lt;br&gt;&#xA;प्रतिसन्दिश मां देवि गमिष्ये यत्र राघवः ॥ 6.116.48 ॥&lt;br&gt;&#xA;एवमुक्ता हनुमता वैदेही जनकात्मजा।&lt;br&gt;&#xA;अब्रवीद्द्रष्टुमिच्छामि भर्तारं वानरोत्तम ॥ 6.116.49 ॥&lt;br&gt;&#xA;तस्यास्तद्वनं श्रुत्वा हनुमान् मारुतात्मजः।&lt;br&gt;&#xA;हर्षयन् मैथिलीं वाक्यमुवाचेदं महाद्युतिः ॥ 6.116.50 ॥&lt;br&gt;&#xA;पूर्णचन्द्राननं रामं द्रक्ष्यस्यार्ये सलक्ष्मणम्।&lt;br&gt;&#xA;स्थिरमित्रं हतामित्रं शचीव त्रिदशेश्वरम् ॥ 6.116.51 ॥&lt;br&gt;&#xA;तामेवमुक्त्वा राजन्तीं सीतां साक्षादिव श्रियम्।&lt;br&gt;&#xA;आजगाम महावेगो हनुमान् यत्र राघवः ॥ 6.116.52 ॥&lt;/p&gt;</description>
    </item>
    <item>
      <title>११७ विभीषणेन रामान्तिके सीताप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/117_vibhIShaNena_rAmAntike_sItApreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/117_vibhIShaNena_rAmAntike_sItApreShaNam/</guid>
      <description>&lt;p&gt;स उवाच महाप्राज्ञमभिगम्य प्लवङ्गमः।&lt;br&gt;&#xA;रामं वचनमर्थज्ञो वरं सर्वधनुष्मताम् ॥ 6.117.1 ॥&lt;br&gt;&#xA;यन्निमित्तोऽयमारम्भः कर्मणां च फलोदयः।&lt;br&gt;&#xA;तां देवीं शोकसन्तप्तां मैथिलीं द्रष्टुमर्हसि ॥ 6.117.2 ॥&lt;br&gt;&#xA;सा हि शोकसमाविष्टा बाष्पपर्याकुलेक्षणा।&lt;br&gt;&#xA;मैथिली विजयं श्रुत्वा तव हर्षमुपागमत् ॥ 6.117.3 ॥&lt;br&gt;&#xA;पूर्वकात् प्रत्ययाच्चाहमुक्तो विश्वस्तया तया।&lt;br&gt;&#xA;भर्तारं द्रष्टुमिच्छामि कृतार्थं सहलक्ष्मणम् ॥ 6.117.4 ॥&lt;br&gt;&#xA;एवमुक्तो हनुमता रामो धर्मभृतां वरः।&lt;br&gt;&#xA;अगच्छत् सहसा ध्यानमीषद्बाष्पपरिप्लुतः ॥ 6.117.5 ॥&lt;br&gt;&#xA;दीर्घमुष्णं विनिश्वस्य मेदिनीमवलोकयन्।&lt;br&gt;&#xA;उवाच मेघसङ्काशं विभीषणमुपस्थितम् ॥ 6.117.6 ॥&lt;br&gt;&#xA;दिव्याङ्गरागां वैदेहीं दिव्याभरणभूषिताम्।&lt;br&gt;&#xA;इह सीतां शिरस्स्नातामुपस्थापय मा चिरम् ॥ 6.117.7 ॥&lt;br&gt;&#xA;एवमुक्तस्तु रामेण त्वरमाणो विभीषणः।&lt;br&gt;&#xA;प्रविश्यान्तःपुरं सीतां स्वाभिः स्त्रीभिरचोदयत् ॥ 6.117.8 ॥&lt;br&gt;&#xA;दिव्याङ्गरागा वैदेहि दिव्याभरणभूषिता।&lt;br&gt;&#xA;यानमारोह भद्रं ते भर्ता त्वां द्रष्टुमिच्छति ॥ 6.117.9 ॥&lt;br&gt;&#xA;एवमुक्ता तु वेदेही प्रत्युवाच विभीषणम्।&lt;br&gt;&#xA;अस्नाता द्रष्टुमिच्छामि भर्तारं राक्षसाधिप ॥ 6.117.10 ॥&lt;br&gt;&#xA;तस्यास्तद्वचनं श्रुत्वा प्रत्युवाच विभीषणः।&lt;br&gt;&#xA;यदाह राजा भर्ता ते तत्तथा कर्तुमर्हसि ॥ 6.117.11 ॥&lt;br&gt;&#xA;तस्य तद्वचनं श्रुत्वा मैथिली भर्तृदेवता।&lt;br&gt;&#xA;भर्तृभक्तिव्रता साध्वी तथेति प्रत्यभाषत ॥ 6.117.12 ॥&lt;br&gt;&#xA;ततः सीतां शिरस्स्नातां युवतीभिरलङ्कृताम्।&lt;br&gt;&#xA;महार्हाभरणोपेतां महार्हाम्बरधारिणीम् ॥ 6.117.13 ॥&lt;br&gt;&#xA;आरोप्य शिबिकां दीप्तां परार्ध्याम्बरसंवृताम्।&lt;br&gt;&#xA;रक्षोभिर्बहुभिर्गुप्तामाजहार विभीषणः ॥ 6.117.14 ॥&lt;br&gt;&#xA;सोऽभिगम्य महात्मानं ज्ञात्वाऽपि ध्यानमास्थितम्।&lt;br&gt;&#xA;प्रणतश्च प्रहृष्टश्च प्राप्तं सीतां न्यवेदयत् ॥ 6.117.15 ॥&lt;br&gt;&#xA;तामागतामुपश्रुत्य रक्षोगृहचिरोषिताम्।&lt;br&gt;&#xA;हर्षो दैन्यं च रोषश्च त्रयं राघवमाविशत् ॥ 6.117.16 ॥&lt;br&gt;&#xA;ततः पार्श्वगतं दृष्ट्वा सविमर्शं विचारयन्।&lt;br&gt;&#xA;विभीषणमिदं वाक्यमहृष्टं राघवोऽब्रवीत् ॥ 6.117.17 ॥&lt;br&gt;&#xA;राक्षसाधिपते सौम्य नित्यं मद्विजये रत।&lt;br&gt;&#xA;वैदेही सन्निकर्षं मे शीघ्रं समुपगच्छतु ॥ 6.117.18 ॥&lt;br&gt;&#xA;स तद्वचनमाज्ञाय राघवस्य विभीषणः।&lt;br&gt;&#xA;तूर्णमुत्सारणे यत्नं कारयामास सर्वतः ॥ 6.117.19 ॥&lt;br&gt;&#xA;कञ्चुकोष्णीषिणस्तत्र वेत्रजर्जरपाणयः।&lt;br&gt;&#xA;उत्सारयन्तः पुरुषाः समन्तात् परिचक्रमुः ॥ 6.117.20 ॥&lt;br&gt;&#xA;ऋक्षाणां वानराणां च राक्षसानां च सर्वशः।&lt;br&gt;&#xA;वृन्दान्युत्सार्यमाणानि दूरमुत्ससृजुस्तदा ॥ 6.117.21 ॥&lt;br&gt;&#xA;तेषामुत्सार्यमाणानां सर्वेषां ध्वनिरुत्थितः।&lt;br&gt;&#xA;वायुनोद्वर्तमानस्य सागरस्येव निस्वनः ॥ 6.117.22 ॥&lt;br&gt;&#xA;उत्सार्यमाणांस्तान् दृष्ट्वा समन्ताज्जातसम्भ्रमान्।&lt;br&gt;&#xA;दाक्षिण्यात्तदमर्षाच्च वारयामास राघवः ॥ 6.117.23 ॥&lt;br&gt;&#xA;संरब्धश्चाब्रवीद्रामश्चक्षुषा प्रदहन्निव।&lt;br&gt;&#xA;विभीषणं महाप्राज्ञं सोपालम्भमिदं वचः ॥ 6.117.24 ॥&lt;br&gt;&#xA;किमर्थं मामनादृत्य क्लिश्यतेऽयं त्वया जनः।&lt;br&gt;&#xA;निवर्तयैनमुद्योगं जनोऽयं स्वजनो मम ॥ 6.117.25 ॥&lt;br&gt;&#xA;न गृहाणि न वस्त्राणि न प्राकारास्तिरस्क्रियाः।&lt;br&gt;&#xA;नेदृशा राजसत्कारा वृत्तमावरणं स्त्रियाः ॥ 6.117.26 ॥&lt;br&gt;&#xA;व्यसनेषु न कृच्छ्रेषु न युद्धेषु स्वयंवरे।&lt;br&gt;&#xA;न क्रुतौ न विवाहे च दर्शनं दुष्यति स्त्रियाः ॥ 6.117.27 ॥&lt;br&gt;&#xA;सैषा युद्धगता चैव कृच्छ्रे च महति स्थिता।&lt;br&gt;&#xA;दर्शनेऽस्या न दोषः स्यान्मत्समीपे विशेषतः ॥ 6.117.28 ॥&lt;br&gt;&#xA;तदानय समीपं मे शीघ्रमेनां विभीषण।&lt;br&gt;&#xA;सीता पश्यतु मामेषा सुहृद्गणवृतं स्थितम् ॥ 6.117.29 ॥&lt;br&gt;&#xA;एवमुक्तस्तु रामेण सविमर्शो विभीषणः।&lt;br&gt;&#xA;रामस्योपानयत् सीतां सन्निकर्षं विनीतवत् ॥ 6.117.30 ॥&lt;br&gt;&#xA;ततो लक्ष्मणसुग्रीवौ हनुमांश्च प्लवङ्गमः।&lt;br&gt;&#xA;निशम्य वाक्यं रामस्य बभूवुर्व्यथिता भृशम् ॥ 6.117.31 ॥&lt;br&gt;&#xA;कलत्रनिरपेक्षैश्च इङ्गितैरस्य दारुणैः।&lt;br&gt;&#xA;अप्रीतमिव सीतायां तर्कयन्ति स्म राघवम् ॥ 6.117.32 ॥&lt;br&gt;&#xA;लज्जया त्ववलीयन्ती स्वेषु गात्रेषु मैथिली।&lt;br&gt;&#xA;विभीषणेनानुगता भर्तारं साऽभ्यवर्तत ॥ 6.117.33 ॥&lt;br&gt;&#xA;सा वस्त्रसंरुद्धमुखी लज्जया जनसंसदि।&lt;br&gt;&#xA;रुरोदासाद्य भर्तारमार्यपुत्रेति भाषिणी ॥ 6.117.34 ॥&lt;br&gt;&#xA;विस्मयाच्च प्रहर्षाच्च स्नेहाच्च पतिदेवता।&lt;br&gt;&#xA;उदैक्षत मुखं भर्तुः सौम्यं सोम्यतरानना ॥ 6.117.35 ॥&lt;br&gt;&#xA;अथ समपनुदन्मनःक्लमं सा सुचिरमदृष्टमुदीक्ष्य वै प्रियस्य।&lt;br&gt;&#xA;वदनमुदितपूर्णचन्द्रकान्तं विमलशशाङ्कनिभानना तदानीम् ॥ 6.117.36 ॥&lt;/p&gt;</description>
    </item>
    <item>
      <title>११८ रामेण सीतातिरस्कारः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/118_rAmeNa_sItAtiraskAraH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/13-sItA-darshanam/118_rAmeNa_sItAtiraskAraH/</guid>
      <description>&lt;p&gt;तां तु पार्श्वस्थितां प्रह्वां रामः सम्प्रेक्ष्य मैथिलीम्।&lt;br&gt;&#xA;हृदयान्तर्गतक्रोधो व्याहर्तुमुपचक्रमे ॥ 6.118.1 ॥&lt;br&gt;&#xA;एषाऽसि निर्जिता भद्रे शत्रुं जित्वा मया रणे।&lt;br&gt;&#xA;पौरुषाद्यदनुष्ठेयं तदेतदुपपादितम् ॥ 6.118.2 ॥&lt;br&gt;&#xA;गतोऽस्म्यन्तममर्षस्य धर्षणा सम्प्रमार्जिता।&lt;br&gt;&#xA;अवमानश्च शत्रुश्च मया युगपदुद्धृतौ ॥ 6.118.3 ॥&lt;br&gt;&#xA;अद्य मे पौरुषं दृष्टमद्य मे सफलः श्रमः।&lt;br&gt;&#xA;अद्य तीर्णप्रतिज्ञत्वात् प्रभवामीह चात्मनः ॥ 6.118.4 ॥&lt;br&gt;&#xA;या त्वं विरहिता नीता चलचित्तेन रक्षसा।&lt;br&gt;&#xA;दैवसम्पादितो दोषो मानुषेण मया जितः ॥ 6.118.5 ॥&lt;br&gt;&#xA;सम्प्राप्तमवमानं यस्तेजसा न प्रमार्जति।&lt;br&gt;&#xA;कस्तस्य पुरुषार्थोऽस्ति पुरुषस्याल्पतेजसः ॥ 6.118.6 ॥&lt;br&gt;&#xA;लङ्घनं च समुद्रस्य लङ्कायाश्चावमर्दनम्।&lt;br&gt;&#xA;सफलं तस्य तच्छ्लाध्यं महत् कर्म हनूमतः ॥ 6.118.7 ॥&lt;br&gt;&#xA;युद्धे विक्रमतश्चैव हितं मन्त्रयतश्च मे।&lt;br&gt;&#xA;सुग्रीवस्य ससैन्यस्य सफलोऽद्य परिश्रमः ॥ 6.118.8 ॥&lt;br&gt;&#xA;निर्गुणं भ्रातरं त्यक्त्वा यो मां स्वयमुपस्थितः।&lt;br&gt;&#xA;विभीषणस्य भक्तस्य सफलोऽद्य परिश्रमः ॥ 6.118.9 ॥&lt;br&gt;&#xA;इत्येवं ब्रुवतस्तस्य सीता रामस्य तद्वचः।&lt;br&gt;&#xA;मृगीवोत्फुल्लनयना बभूवाश्रुपरिप्लुता ॥ 6.118.10 ॥&lt;br&gt;&#xA;पश्यतस्तां तु रामस्य भूयः क्रोधो व्यवर्धत।&lt;br&gt;&#xA;प्रभूताज्यावसिक्त्स्य पावकस्येव दीप्यतः ॥ 6.118.11 ॥&lt;br&gt;&#xA;स बद्ध्वा भ्रुकुटीं वक्त्रे तिर्यक्प्रेक्षितलोचनः।&lt;br&gt;&#xA;अब्रवीत् परुषं सीतां मध्ये वानररक्षसाम् ॥ 6.118.12 ॥&lt;br&gt;&#xA;यत् कर्तव्यं मनुष्येण धर्षणां परिमार्जता।&lt;br&gt;&#xA;तत् कृतं सकलं सीते शत्रुहस्तादमर्षणात् ॥ 6.118.13 ॥&lt;br&gt;&#xA;निर्जिता जीवलोकस्य तपसा भावितात्मना।&lt;br&gt;&#xA;अगस्त्येन दुराधर्षा मुनिना दक्षिणेव दिक् ॥ 6.118.14 ॥&lt;br&gt;&#xA;विदितश्चास्तु ते भद्रे योऽयं रणपरिश्रमः।&lt;br&gt;&#xA;स तीर्णः सुहृदां वीर्यान्न त्वदर्थं मया कृतः ॥ 6.118.15 ॥&lt;br&gt;&#xA;रक्षता तु मया वृत्तमपावदं च सर्वशः।&lt;br&gt;&#xA;प्रख्यातस्यात्मवंशस्य न्यङ्गं च परिरक्षता ॥ 6.118.16 ॥&lt;br&gt;&#xA;प्राप्तचारित्रसन्देहा मम प्रतिमुखे स्थिता।&lt;br&gt;&#xA;दीपो नेत्रातुरस्येव प्रतिकूलाऽसि मे दृढम् ॥ 6.118.17 ॥&lt;br&gt;&#xA;तद्गच्छ ह्यभ्यनुज्ञाता यथेष्टं जनकात्मजे।&lt;br&gt;&#xA;एता दश दिशो भद्रे कार्यमस्ति न मे त्वया ॥ 6.118.18 ॥&lt;br&gt;&#xA;कः पुमान् हि कुले जातः स्त्रियं परगृहोषिताम्।&lt;br&gt;&#xA;तेजस्वी पुनरादद्यात् सुहृल्लेख्येन चेतसा ॥ 6.118.19 ॥&lt;br&gt;&#xA;रावणाङ्कपरिभ्रष्टां दृष्टां दुष्टेन चक्षुषा।&lt;br&gt;&#xA;कथं त्वां पुनरादद्यां कुलं व्यपदिशन् महत् ॥ 6.118.20 ॥&lt;br&gt;&#xA;तदर्थं निर्जिता मे त्वं यशः प्रत्याहृतं मया।&lt;br&gt;&#xA;नास्ति मे त्वय्यभिष्वङ्गो यथेष्टं गम्यतामितः ॥ 6.118.21 ॥&lt;br&gt;&#xA;इति प्रव्याहृतं भद्रे मयैतत् कृतबुद्धिना।&lt;br&gt;&#xA;लक्ष्मणे भरते वा त्वं कुरु बुद्धिं यथासुखम् ॥ 6.118.22 ॥&lt;br&gt;&#xA;सुग्रीवे वानरेन्द्रे वा राक्षसेन्द्रे विभीषणे।&lt;br&gt;&#xA;निवेशय मनः सीते यथा वा सुखमात्मनः ॥ 6.118.23 ॥&lt;br&gt;&#xA;न हि त्वां रावणो दृष्ट्वा दिव्यरूपां मनोरमाम्।&lt;br&gt;&#xA;मर्षयेत चिरं सीते स्वगृहे परिवर्तिनीम् ॥ 6.118.24 ॥&lt;br&gt;&#xA;ततः प्रियार्हश्रवणा तदप्रियं प्रियादुपश्रुत्य चिरस्य मैथिली।&lt;br&gt;&#xA;मुमोच बाष्पं सुभृशं प्रवेपिता गजेन्द्रहस्ताभिहतेव सल्लकी ॥ 6.118.25 ॥&lt;/p&gt;</description>
    </item>
  </channel>
</rss>
