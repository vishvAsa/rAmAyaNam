<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०३-रक्षस्-शरणागतिः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/</link>
    <description>Recent content in &#43;०३-रक्षस्-शरणागतिः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/index.xml" rel="self" type="application/rss+xml" />
    <item>
      <title>०१७ विभीषणेन रामदर्शनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/017_vibhIShaNena_rAmadarshanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/017_vibhIShaNena_rAmadarshanam/</guid>
      <description>&lt;p&gt;इत्युक्त्वा परुषं वाक्यं रावणं रावणानुजः।&lt;br&gt;&#xA;आजगाम महूर्तेन यत्र रामः सलक्ष्मणः ॥ 6.17.1 ॥&lt;br&gt;&#xA;तं मेरुशिखराकारं दीप्तामिव शतह्रदाम्।&lt;br&gt;&#xA;गगनस्थं महीस्थास्ते ददृशुर्वानराधिपाः ॥ 6.17.2 ॥&lt;br&gt;&#xA;तमात्मपञ्चमं दृष्ट्वा सुग्रीवो वानराधिपः।&lt;br&gt;&#xA;वानरैः सह दुर्द्धर्षश्चिन्तयामास बुद्धिमान् ॥ 6.17.3 ॥&lt;br&gt;&#xA;चिन्तयित्वा मुहूर्तं तु वानरांस्तानुवाच ह।&lt;br&gt;&#xA;हनुमत्प्रमुखान् सर्वानिदं वचनमुत्तमम् ॥ 6.17.4 ॥&lt;br&gt;&#xA;एष सर्वायुधोपेतश्चतुर्भिः सह राक्षसैः।&lt;br&gt;&#xA;राक्षसोऽभ्येति पश्यध्वमस्मान् हन्तुं न संशयः ॥ 6.17.5 ॥&lt;br&gt;&#xA;सुग्रीवस्य वचः श्रुत्वा सर्वे ते वानरोत्तमाः।&lt;br&gt;&#xA;सालानुद्यम्य शैलांश्च इदं वचनमब्रुवन् ॥ 6.17.6 ॥&lt;br&gt;&#xA;शीघ्रं व्यादिश नो राजन् वधायैषां दुरात्मनाम्।&lt;br&gt;&#xA;निपतन्तु हताश्चैते धरण्यामल्पतेजसः ॥ 6.17.7 ॥&lt;br&gt;&#xA;तेषां सम्भाषमाणानामन्योन्यं स विभीषणः।&lt;br&gt;&#xA;उत्तरं तीरमासाद्य खस्थ एव व्यतिष्ठत ॥ 6.17.8 ॥&lt;br&gt;&#xA;उवाच च महाप्राज्ञः स्वरेण महता महान्।&lt;br&gt;&#xA;सुग्रीवं तांश्च सम्प्रेक्ष्य सर्वान् वानरयूथपान् ॥ 6.17.9 ॥&lt;br&gt;&#xA;रावणो नाम दुर्वृत्तो राक्षसो राक्षसेश्वरः।&lt;br&gt;&#xA;तस्याहमनुजो भ्राता विभीषण इति श्रुतः ॥ 6.17.10 ॥&lt;br&gt;&#xA;तेन सीता जनस्थानाद्धृता हत्वा जटायुषम्।&lt;br&gt;&#xA;रुद्धा च विवशा दीना राक्षसीभिः सुरक्षिता ॥ 6.17.11 ॥&lt;br&gt;&#xA;तमहं हेतुभिर्वाक्यैर्विविधैश्च न्यदर्शयम्।&lt;br&gt;&#xA;साधु निर्यात्यतां सीता रामायेति पुनःपुनः ॥ 6.17.12 ॥&lt;br&gt;&#xA;स च न प्रतिजग्राह रावणः कालचोदितः।&lt;br&gt;&#xA;उच्यमानं हितं वाक्यं विपरीत इवौषधम् ॥ 6.17.13 ॥&lt;br&gt;&#xA;सोऽहं परुषितस्तेन दासवच्चावमानितः।&lt;br&gt;&#xA;त्यक्त्वा पुत्रांश्च दारांश्च राघवं शरणं गतः ॥ 6.17.14 ॥&lt;br&gt;&#xA;सर्वलोकशरण्याय राघवाय महात्मने।&lt;br&gt;&#xA;निवेदयत मां क्षिप्रं विभीषणमुपस्थितम् ॥ 6.17.15 ॥&lt;br&gt;&#xA;एतत्तु वचनं श्रुत्वा सुग्रीवो लघुविक्रमः।&lt;br&gt;&#xA;लक्ष्मणस्याग्रतो रामं संरब्धमिदमब्रवीत् ॥ 6.17.16 ॥&lt;br&gt;&#xA;रावणस्यानुजो भ्राता विभीषण इति श्रुतः।&lt;br&gt;&#xA;चतुर्भिः सह रक्षोभिर्भवन्तं शरणं गतः ॥ 6.17.17 ॥&lt;br&gt;&#xA;मन्त्रे व्यूहे नये चारे युक्तो भवितुमर्हसि।&lt;br&gt;&#xA;वानराणां च भद्रन्ते परेषां च परन्तप ॥ 6.17.18 ॥&lt;br&gt;&#xA;अन्तर्धानगता ह्येते राक्षसाः कामरूपिणः।&lt;br&gt;&#xA;शूराश्च निकृतिज्ञाश्च तेषु जातु न विश्वसेत् ॥ 6.17.19 ॥&lt;br&gt;&#xA;प्रणिधी राक्षसेन्द्रस्य रावणस्य भवेदयम्।&lt;br&gt;&#xA;अनुप्रविश्य सोऽस्मासु भेदं कुर्यान्न संशयः ॥ 6.17.20 ॥&lt;br&gt;&#xA;अथवा स्वयमेवैष छिद्रमासाद्य बुद्धिमान्।&lt;br&gt;&#xA;अनुप्रविस्य विश्वस्ते कदाचित् प्रहरेदपि ॥ 6.17.21 ॥&lt;br&gt;&#xA;मित्राटवीबलं चैव मौलं भृत्यबलं तथा।&lt;br&gt;&#xA;सर्वमेतद्बलं ग्राह्यं वर्जयित्वा द्विषद्बलम् ॥ 6.17.22 ॥&lt;br&gt;&#xA;प्रकृत्या राक्षसेन्द्रस्य भ्राताऽमित्रस्य ते प्रभो।&lt;br&gt;&#xA;आगतश्च रिपोः पक्षात् कथमस्मिन् हि विश्वसेत् ॥ 6.17.23 ॥&lt;br&gt;&#xA;रावणेन प्रणिहितं तमवेहि विभीषणम्।&lt;br&gt;&#xA;तस्याहं निग्रहं मन्ये क्षमं क्षमवतां वर ॥ 6.17.24 ॥&lt;br&gt;&#xA;राक्षसो जिह्मया बुद्ध्या सन्दिष्टोऽयमुपागतः।&lt;br&gt;&#xA;प्रहर्तुं मायया च्छन्नो विश्वस्ते त्वयि राघव ॥ 6.17.25 ॥&lt;br&gt;&#xA;प्रविष्टः शत्रुसैन्यं हि प्राज्ञः शत्रुरतर्कितः।&lt;br&gt;&#xA;निहन्यादन्तरं लब्ध्वा उलूक इव वायसान् ॥ 6.17.26 ॥&lt;br&gt;&#xA;वध्यतामेष दण्डेन तीव्रेण सचिवैः सह।&lt;br&gt;&#xA;रावणस्य नृशंसस्य भ्राता ह्येष विभीषणः ॥ 6.17.27 ॥&lt;br&gt;&#xA;एवमुक्त्वा तु तं रामं संरब्धो वाहिनीपतिः।&lt;br&gt;&#xA;वाक्यज्ञो वाक्यकुशलं ततो मौनमुपागमत् ॥ 6.17.28 ॥&lt;br&gt;&#xA;सुग्रीवस्य तु तद्वाक्यं श्रुत्वा रामो महायशाः।&lt;br&gt;&#xA;समीपस्थानुवाचेदं हनुमत्प्रमुखान् हरीन् ॥ 6.17.29 ॥&lt;br&gt;&#xA;यदुक्तं कपिराजेन रावणावरजं प्रति।&lt;br&gt;&#xA;वाक्यं हेतुमदर्थ्यं च भवद्भिरपि तच्छ्रुतम् ॥ 6.17.30 ॥&lt;br&gt;&#xA;सुहृदा ह्यर्थकृच्छ्रेषु युक्तं बुद्धिमता सता।&lt;br&gt;&#xA;समर्थेनापि सन्देष्टुं शाश्वतीं भूतिमिच्छता ॥ 6.17.31 ॥&lt;br&gt;&#xA;इत्येवं परिपृष्टास्ते स्वं स्वं मतमतन्द्रिताः।&lt;br&gt;&#xA;सोपचारं तदा राममूचुर्हितचिकीर्षवः ॥ 6.17.32 ॥&lt;br&gt;&#xA;अज्ञातं नास्ति ते किञ्चित् त्रिषु लोकेषु राघव।&lt;br&gt;&#xA;आत्मानं सूचयन् जानन् पृच्छस्यस्मान् सुहृत्तया ॥ 6.17.33 ॥&lt;br&gt;&#xA;त्वं हि सत्यव्रतः शूरो धार्मिको दृढविक्रमः।&lt;br&gt;&#xA;परीक्ष्यकारी स्मृतिमान् निसृष्टात्मा सुहृत्सु च ॥ 6.17.34 ॥&lt;br&gt;&#xA;तस्मादेकैकशस्तावत् ब्रुवन्तु सचिवास्तव।&lt;br&gt;&#xA;हेतुतो मतिसम्पन्नाः समर्थाश्च पुनःपुनः ॥ 6.17.35 ॥&lt;br&gt;&#xA;इत्युक्ते राघवायाथ मतिमानङ्गदोऽग्रतः।&lt;br&gt;&#xA;विभीषणपरीक्षार्थमुवाच वचनं हरिः ॥ 6.17.36 ॥&lt;br&gt;&#xA;शत्रोः सकाशात् सम्प्राप्तः सर्वथा शङ्क्य एव हि।&lt;br&gt;&#xA;विश्वासयोग्यः सहसा न कर्तव्यो विभीषणः ॥ 6.17.37 ॥&lt;br&gt;&#xA;छादयित्वाऽऽत्मभावं हि चरन्ति शठबुद्धयः।&lt;br&gt;&#xA;प्रहरन्ति च रन्ध्रेषु सोऽनर्थः सुमहान् भवेत् ॥ 6.17.38 ॥&lt;br&gt;&#xA;अर्थानर्थौ विनिश्चित्य व्यवसायं भजेत ह।&lt;br&gt;&#xA;गुणतः सङ्ग्रहं कुर्याद्दोषतस्तु विवर्जयेत् ॥ 6.17.39 ॥&lt;br&gt;&#xA;यदि दोषो महांस्तस्मिंस्त्यज्यतामविशङ्कितम्।&lt;br&gt;&#xA;गुणान् वपि बहून् ज्ञात्वा सङ्ग्रहः क्रियतां नृप ॥ 6.17.40 ॥&lt;br&gt;&#xA;शरभस्त्वथ निश्चित्य साद्ध्यं वचनमब्रवीत्।&lt;br&gt;&#xA;क्षिप्रमस्मिन्नरव्याघ्र चारः प्रतिविधीयताम् ॥ 6.17.41 ॥&lt;br&gt;&#xA;प्रणिधाय हि चारेण यथावत् सूक्ष्मबुद्धिना।&lt;br&gt;&#xA;परीक्ष्य च ततः कार्यो यथान्याय्यं परिग्रहः ॥ 6.17.42 ॥&lt;br&gt;&#xA;जाम्बवांस्त्वथ सम्प्रेक्ष्य शास्त्रबुद्ध्या विचक्षणः।&lt;br&gt;&#xA;वाक्यं विज्ञापयामास गुणवद्दोषवर्जितम् ॥ 6.17.43 ॥&lt;br&gt;&#xA;बद्धवैराच्च पापाच्च राक्षसेन्द्राद् विभीषणः।&lt;br&gt;&#xA;अदेशकाले सम्प्राप्तः सर्वथा शङ्क्यतामयम् ॥ 6.17.44 ॥&lt;br&gt;&#xA;ततो मैन्दस्तु सम्प्रेक्ष्य नयापनयकोविदः।&lt;br&gt;&#xA;वाक्यं वचनसम्पन्नो बभाषे हेतुमत्तरम् ॥ 6.17.45 ॥&lt;br&gt;&#xA;वचनं नाम तस्यैष रावणस्य विभीषणः।&lt;br&gt;&#xA;पृच्छ्यतां मधुरेणायं शनैर्नरवरेश्वर ॥ 6.17.46 ॥&lt;br&gt;&#xA;भावमस्य तु विज्ञाय ततस्तत्त्वं करिष्यसि।&lt;br&gt;&#xA;यदि दुष्टो न दुष्टो वा बुद्धिपूर्वं नरर्षभ ॥ 6.17.47 ॥&lt;br&gt;&#xA;अथ संस्कारसम्पन्नो हनूमान् सचिवोत्तमः।&lt;br&gt;&#xA;उवाच वचनं श्लक्ष्णमर्थवन्मधुरं लघु ॥ 6.17.48 ॥&lt;br&gt;&#xA;न भवन्तं मतिश्रेष्ठं समर्थं वदतां वरम्।&lt;br&gt;&#xA;अतिशाययितुं शक्तो बृहस्पतिरपि ब्रुवन् ॥ 6.17.49 ॥&lt;br&gt;&#xA;न वादान्नापि सङ्घर्षान्नाधिक्यान्न च कामतः।&lt;br&gt;&#xA;वक्ष्यामि वचनं राजन् यथार्थं राम गौरवात् ॥ 6.17.50 ॥&lt;br&gt;&#xA;अर्थानर्थनिमित्तं हि यदुक्तं सचिवैस्तव।&lt;br&gt;&#xA;तत्र दोषं प्रपश्यामि क्रिया न ह्युपपद्यते ॥ 6.17.51 ॥&lt;br&gt;&#xA;ऋते नियोगात् सामर्थ्यमवबोद्धुं न शक्यते।&lt;br&gt;&#xA;सहसा विनियोगो हि दोषवान् प्रति भाति मा ॥ 6.17.52 ॥&lt;br&gt;&#xA;चारप्रणिहितं युक्तं यदुक्तं सचिवैस्तव।&lt;br&gt;&#xA;अर्थस्यासम्भवात्तत्र कारणं नोपपद्यते ॥ 6.17.53 ॥&lt;br&gt;&#xA;विविक्षा तत्र मेऽस्तीयं तां निबोध यथामति।&lt;br&gt;&#xA;स एष देशः कालश्च भवतीति यथातथा ॥ 6.17.54 ॥&lt;br&gt;&#xA;दौरात्म्यं रावणे दृष्ट्वा विक्रमं च तथा त्वयि।&lt;br&gt;&#xA;युक्तमागमनं तस्य सदृशं तस्य बुद्धितः ॥ 6.17.55 ॥&lt;br&gt;&#xA;अज्ञातरूपैः पुरुषैः स राजन् पृच्छ्यतामिति।&lt;br&gt;&#xA;यदुक्तमत्र मे प्रेक्षा काचिदस्ति समीक्षिता ॥ 6.17.56 ॥&lt;br&gt;&#xA;पृच्छ्यमानो विशङ्केत सहसा बुद्धिमान् वचः।&lt;br&gt;&#xA;तत्र मित्रं प्रदुष्येत मिथ्या पृष्टं सुखागतम् ॥ 6.17.57 ॥&lt;br&gt;&#xA;अशक्यः सहसा राजन् भावो वेत्तुं परस्य वै।&lt;br&gt;&#xA;अन्तःस्वभावैर्गीतैस्तैर्नैपुण्यं पश्यता भृशम् ॥ 6.17.58 ॥&lt;br&gt;&#xA;न त्वस्य ब्रुवतो जातु लक्ष्यते दुष्टभावता।&lt;br&gt;&#xA;प्रसन्नं वदनं चापि तस्मान्मे नास्ति संशयः ॥ 6.17.59 ॥&lt;br&gt;&#xA;अशङ्कितमतिः स्वस्थो न शठः परिसर्पति।&lt;br&gt;&#xA;न चास्य दुष्टा वाक्चापि तस्मान्नास्तीह संशयः ॥ 6.17.60 ॥&lt;br&gt;&#xA;आकारश्छाद्यमानोऽपि न शक्यो विनिगूहितुम्।&lt;br&gt;&#xA;बलाद्धि विवृणोत्येव भावमन्तर्गतं नृणाम् ॥ 6.17.61 ॥&lt;br&gt;&#xA;देशकालोपपन्नं च कार्यं कार्यविदां वर।&lt;br&gt;&#xA;स्वफलं कुरुते क्षिप्रं प्रयोगेणाभिसंहितम् ॥ 6.17.62 ॥&lt;br&gt;&#xA;वालिनश्च वधं श्रुत्वा सुग्रीवं चाभिषेचितम्।&lt;br&gt;&#xA;राज्यं प्रार्थयमानश्च बुद्धिपूर्वमिहागतः ॥ 6.17.63 ॥&lt;br&gt;&#xA;यथाशक्ति मयोक्तं तु राक्षसस्यार्जवं प्रति।&lt;br&gt;&#xA;त्वं प्रमाणं तु शेषस्य श्रुत्वा बुद्धिमतां वर ॥ 6.17.64 ॥&lt;/p&gt;</description>
    </item>
    <item>
      <title>०१८ विभीषणेन रामसैन्यप्रवेशेच्छानिवेदनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/018_vibhIShaNena_rAmasainyapraveshechChAnivedanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/018_vibhIShaNena_rAmasainyapraveshechChAnivedanam/</guid>
      <description>&lt;p&gt;अथ रामः प्रसन्नात्मा श्रुत्वा वायुसुतस्य ह।&lt;br&gt;&#xA;प्रत्यभाषत दुर्धर्षः श्रुतवानात्मनि स्थितम् ॥ 6.18.1 ॥&lt;br&gt;&#xA;ममापि तु विवक्षाऽस्ति काचित्प्रति विभीषणम्।&lt;br&gt;&#xA;श्रोतुमिच्छामि तत्सर्वं भवद्भिः श्रेयसि स्थितैः ॥ 6.18.2 ॥&lt;br&gt;&#xA;मित्रभावेन सम्प्राप्तं न त्यजेयं कथञ्चन।&lt;br&gt;&#xA;दोषो यद्यपि तस्य स्यात् सतामेतदगर्हितम् ॥ 6.18.3 ॥&lt;br&gt;&#xA;सुग्रीवस्त्वथ तद्वाक्यमाभाष्य च विमृश्य च।&lt;br&gt;&#xA;ततः शुभतरं वाक्यमुवाच हरिपुङ्गवः ॥ 6.18.4 ॥&lt;br&gt;&#xA;सुदुष्टो वाप्यदुष्टो वा किमेष रजनीचरः ॥ 6.18.5 ॥&lt;br&gt;&#xA;ईदृशं व्यसनं प्राप्तं भ्रातरं यः परित्यजेत्।&lt;br&gt;&#xA;को नाम स भवेत्तस्य यमेष न परित्यजेत् ॥ 6.18.6 ॥&lt;br&gt;&#xA;ईषदुत्स्मयमानस्तु लक्ष्मणं पुण्यलक्ष्णम्।&lt;br&gt;&#xA;इति होवाच काकुत्स्थो वाक्यं सत्यपराक्रमः ॥ 6.18.7 ॥&lt;br&gt;&#xA;अनधीत्य च शास्त्राणि वृद्धाननुपसेव्य च।&lt;br&gt;&#xA;न शक्यमीदृशं वक्तुं यदुवाच हरीश्वरः ॥ 6.18.8 ॥&lt;br&gt;&#xA;अस्ति सूक्ष्मतरं किञ्चिद्यदत्र प्रतिभाति मे।&lt;br&gt;&#xA;प्रत्यक्षं लौकिकं वापि विद्यते सर्वराजसु ॥ 6.18.9 ॥&lt;br&gt;&#xA;अमित्रास्तत्कुलीनाश्च प्रातिदेश्याश्च कीर्तिताः।&lt;br&gt;&#xA;व्यसनेषु प्रहर्तारस्तस्मादयमिहागतः ॥ 6.18.10 ॥&lt;br&gt;&#xA;अपापास्तत्कुलीनाश्च मानयन्ति स्वकान् हितान्।&lt;br&gt;&#xA;एष प्रायो नरेन्द्राणां शङ्कनीयस्तु शोभनः ॥ 6.18.11 ॥&lt;br&gt;&#xA;तत्र ते कीर्तयिष्यामि यथाशास्त्रमिदं शृणु।&lt;br&gt;&#xA;न वयं तत्कुलीनाश्च राज्यकाङ्क्षी च राक्षसः ॥ 6.18.12 ॥&lt;br&gt;&#xA;पण्डिता हि भविष्यन्ति तस्माद्ग्राह्यो विभीषणः ॥ 6.18.13 ॥&lt;br&gt;&#xA;प्रवादश्च महानेष ततोऽस्य भयमागतम्।&lt;br&gt;&#xA;इति भेदं गमिष्यन्ति तस्माद्ग्राह्यो विभीषणः ॥ 6.18.14 ॥&lt;br&gt;&#xA;न सर्वे भ्रातरस्तात भवन्ति भरतोपमाः।&lt;br&gt;&#xA;मद्विधा वा पितुः पुत्राः सुहृदो वा भवद्विधाः ॥ 6.18.15 ॥&lt;br&gt;&#xA;एवमुक्तस्तु रामेण सुग्रीवः सहलक्ष्मणः।&lt;br&gt;&#xA;उत्थायेदं महाप्राज्ञः प्रणतो वाक्यमब्रवीत् ॥ 6.18.16 ॥&lt;br&gt;&#xA;रावणेन प्रणिहितं तमवेमि विभीषणम्।&lt;br&gt;&#xA;तस्याहं निग्रहं मन्ये क्षमं क्षमवतां वर ॥ 6.18.17 ॥&lt;br&gt;&#xA;राक्षसो जिह्मया बुद्ध्या सन्दिष्टोऽयमिहागतः।&lt;br&gt;&#xA;प्रहर्तुं त्वयि विश्वस्ते प्रच्छन्नो मयि वाऽनघ ॥ 6.18.18 ॥&lt;br&gt;&#xA;लक्ष्मणे वा महाबाहो स वध्यः सचिवैः सह।&lt;br&gt;&#xA;रावणस्य नृशंसस्य भ्राता ह्येष विभीषणः ॥ 6.18.19 ॥&lt;br&gt;&#xA;एवमुक्त्वा रघुश्रेष्ठं सुग्रीवो वाहिनीपतिः।&lt;br&gt;&#xA;वाक्यज्ञो वाक्यकुशलं ततो मौनमुपागमत् ॥ 6.18.20 ॥&lt;br&gt;&#xA;सुग्रीवस्य तु तद्वाक्यं रामः श्रुत्वा विमृश्य च।&lt;br&gt;&#xA;ततः शुभतरं वाक्यमुवाच हरिपुङ्गवम् ॥ 6.18.21 ॥&lt;br&gt;&#xA;सुदुष्टो वाप्यदुष्टो वा किमेष रजनीचरः।&lt;br&gt;&#xA;सूक्ष्ममप्यहितं कर्तुं ममाशक्तः कथञ्चन ॥ 6.18.22 ॥&lt;br&gt;&#xA;पिशाचान् दानवान् यक्षान् पृथिव्यां चैव राक्षसान्।&lt;br&gt;&#xA;अङ्गुल्यग्रेण तान् हन्यामिच्छन् हरिगणेश्वर ॥ 6.18.23 ॥&lt;br&gt;&#xA;श्रूयते हि कपोतेन शत्रुः शरणमागतः।&lt;br&gt;&#xA;अर्चितश्च यथान्यायं स्वैश्च मांसैर्निमन्त्रितः ॥ 6.18.24 ॥&lt;br&gt;&#xA;स हि तं प्रतिजग्राह भार्याहर्तारमागतम्।&lt;br&gt;&#xA;कपोतो वानरश्रेष्ठ किं पुनर्मद्विधो जनः ॥ 6.18.25 ॥&lt;br&gt;&#xA;ऋषेः कण्वस्य पुत्रेण कण्डुना परमर्षिणा।&lt;br&gt;&#xA;शृणु गाथां पुरा गीतां धर्मिष्ठां सत्यवादिना ॥ 6.18.26 ॥&lt;br&gt;&#xA;बद्धाञ्जलिपुटं दीनं याचन्तं शरणागतम्।&lt;br&gt;&#xA;न हन्यादानृशंस्यार्थमपि शत्रुं परन्तप ॥ 6.18.27 ॥&lt;br&gt;&#xA;आर्तो वा यदि वा दृप्तः परेषां शरणागतः।&lt;br&gt;&#xA;अरिः प्राणान् परित्यज्य रक्षितव्यः कृतात्मना ॥ 6.18.28 ॥&lt;br&gt;&#xA;स चेद्भयाद्वा मोहाद्वा कामाद्वापि न रक्षति।&lt;br&gt;&#xA;स्वया शक्त्या यथासत्त्वं तत्पापं लोकगर्हितम् ॥ 6.18.29 ॥&lt;br&gt;&#xA;विनष्टः पश्यतस्तस्यारक्षिणः शरणागतः।&lt;br&gt;&#xA;आदाय सुकृतं तस्य सर्वं गच्छेदरक्षितः ॥ 6.18.30 ॥&lt;br&gt;&#xA;एवं दोषो महानत्र प्रपन्नानामरक्षणे ॥ 6.18.31 ॥&lt;br&gt;&#xA;अस्वर्ग्यं चायशस्यं च बलवीर्यविनाशनम् ॥ 6.18.32 ॥&lt;br&gt;&#xA;करिष्यामि यथार्थं तु काण्डोर्वचनमुत्तमम् ॥ 6.18.33 ॥&lt;br&gt;&#xA;धर्मिष्ठं च यशस्यं च स्वर्ग्यं स्यात्तु फलोदये ॥ 6.18.34 ॥&lt;br&gt;&#xA;सकृदेव प्रपन्नाय तवास्मीति च याचते।&lt;br&gt;&#xA;अभयं सर्वभूतेभ्यो ददाम्येतद् व्रतं मम ॥ 6.18.35 ॥&lt;br&gt;&#xA;आनयैनं हरिश्रेष्ठ दत्तमस्याभयं मया।&lt;br&gt;&#xA;विभीषणो वा सुग्रीव यदि वा रावणः स्वयम् ॥ 6.18.36 ॥&lt;br&gt;&#xA;रामस्य तु वचः श्रुत्वा सुग्रीवः प्लवगेश्वरः।&lt;br&gt;&#xA;प्रत्यभाषत काकुत्स्थं सौहार्देन प्रचोदितः ॥ 6.18.37 ॥&lt;br&gt;&#xA;किमत्र चित्रं धर्मज्ञ लोकनाथ सुखावह।&lt;br&gt;&#xA;यत्त्वमार्यं प्रभाषेथाः सत्त्ववान् सत्पथे स्थितः ॥ 6.18.38 ॥&lt;br&gt;&#xA;मम चाप्यन्तरात्माऽयं शुद्धं वेत्ति विभीषणम्।&lt;br&gt;&#xA;अनुमानाच्च भावाच्च सर्वतः सुपरीक्षितः ॥ 6.18.39 ॥&lt;br&gt;&#xA;तस्मात् क्षिप्रं सहास्माभिस्तुल्यो भवतु राघव।&lt;br&gt;&#xA;विभीषणो महाप्राज्ञः सखित्वं चाभ्युपैतु नः ॥ 6.18.40 ॥&lt;br&gt;&#xA;ततस्तु सुग्रीववचो निशम्य तद्धरीश्वरेणाभिहितं नरेश्वरः।&lt;br&gt;&#xA;विभीषणेनाशु जगाम सङ्गमं पतत्रिराजेन यथा पुरन्दरः ॥ 6.18.41 ॥&lt;/p&gt;</description>
    </item>
    <item>
      <title>०१९ विभीषणस्य रामपादशरणगमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/019_vibhIShaNasya_rAmapAdasharaNagamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/019_vibhIShaNasya_rAmapAdasharaNagamanam/</guid>
      <description>&lt;p&gt;विभीषणो महापाज्ञो भूमिं समवलोकयन्।&lt;br&gt;&#xA;खात्पपातावनीं हृष्टो भक्तैरनुचरैः सह ॥ 6.19.1 ॥&lt;br&gt;&#xA;स तु रामस्य धर्मात्मा निपपात विभीषणः।&lt;br&gt;&#xA;पादयोः शरणान्वेषी चतुर्भिः सह राक्षसैः ॥ 6.19.2 ॥&lt;br&gt;&#xA;अब्रवीच्च तदा रामं वाक्यं तत्र विभीषणः।&lt;br&gt;&#xA;धर्मयुक्तं च युक्तं च साम्प्रतं सम्प्रहर्षणम् ॥ 6.19.3 ॥&lt;br&gt;&#xA;अनुजो रावणस्याहं तेन चाप्यवमानितः।&lt;br&gt;&#xA;भवन्तं सर्वभूतानां शरण्यं शरणागतः ॥ 6.19.4 ॥&lt;br&gt;&#xA;परित्यक्ता मया लङ्का मित्राणि च धनानि वै।&lt;br&gt;&#xA;भवद्गतं मे राज्यं च जीवितं च सुखानि च ॥ 6.19.5 ॥&lt;br&gt;&#xA;तस्य तद्वचनं श्रुत्वा रामो वचनमब्रवीत्।&lt;br&gt;&#xA;वचसा सान्त्वयित्वैनं लोचनाभ्यां पिबन्निव ॥ 6.19.6 ॥&lt;br&gt;&#xA;आख्याहि मम तत्त्वेन राक्षसानां बलाबलम् ॥ 6.19.7 ॥&lt;br&gt;&#xA;एवमुक्तस्तदा रक्षो रामेणाक्लिष्टकर्मणा।&lt;br&gt;&#xA;रावणस्य बलं सर्वमाख्यातुमुपचक्रमे ॥ 6.19.8 ॥&lt;br&gt;&#xA;अवध्यः सर्वभूतानां गन्धर्वासुररक्षसाम्।&lt;br&gt;&#xA;राजपुत्र दशग्रीवो वरदानात् स्वयम्भुवः ॥ 6.19.9 ॥&lt;br&gt;&#xA;रावणानन्तरो भ्राता मम ज्येष्ठश्च वीर्यवान्।&lt;br&gt;&#xA;कुम्भकर्णो महातेजाः शक्रप्रतिबलो युधि ॥ 6.19.10 ॥&lt;br&gt;&#xA;राम सेनापतिस्तस्य प्रहस्तो यदि वा श्रुतः।&lt;br&gt;&#xA;कैलासे येन सङ्ग्रामे मणिभद्रः पराजितः ॥ 6.19.11 ॥&lt;br&gt;&#xA;बद्धगोधाङ्गुलित्राणस्त्ववध्यकवचो युधि।&lt;br&gt;&#xA;धनुरादाय यस्तिष्ठन्नदृश्यो भवतीन्द्रजित् ॥ 6.19.12 ॥&lt;br&gt;&#xA;सङ्ग्रामसमयव्यूहे तर्पयित्वा हुताशनम्।&lt;br&gt;&#xA;अन्तर्धानगतः शत्रूनिन्द्रजिद्धन्ति राघव ॥ 6.19.13 ॥&lt;br&gt;&#xA;महोदरमहापार्श्वौ राक्षसश्चाप्यकम्पनः।&lt;br&gt;&#xA;अनीकस्थास्तु तस्यैते लोकपालसमा युधि ॥ 6.19.14 ॥&lt;br&gt;&#xA;दशकोटिसहस्राणि राक्षसां कामरूपिणाम्।&lt;br&gt;&#xA;मांसशोणितभक्षाणां लङ्कापुरनिवासिनाम् ॥ 6.19.15 ॥&lt;br&gt;&#xA;स तैस्तु सहितो राजा लोकपालानयोधयत् ॥ 6.19.16 ॥&lt;br&gt;&#xA;सह देवैस्तु ते भग्ना रावणेन महात्मना ॥ 6.19.17 ॥&lt;br&gt;&#xA;विभीषणवचः श्रुत्वा रामो दृढपराक्रमः।&lt;br&gt;&#xA;अन्वीक्ष्य मनसा सर्वमिदं वचनमब्रवीत् ॥ 6.19.18 ॥&lt;br&gt;&#xA;यानि कर्मापदानानि रावणस्य विभीषण।&lt;br&gt;&#xA;आख्यातानि च तत्त्वेन ह्यवगच्छामि तान्यहम् ॥ 6.19.19 ॥&lt;br&gt;&#xA;अहं हत्वा दशग्रीवं सप्रहस्तं सबान्धवम्।&lt;br&gt;&#xA;राजानं त्वां करिष्यामि सत्यमेतद् ब्रवीमि ते ॥ 6.19.20 ॥&lt;br&gt;&#xA;रसातलं वा प्रविशेत् पातालं वापि रावणः।&lt;br&gt;&#xA;पितामहसकाशं वा न मे जीवन् विमोक्ष्यते ॥ 6.19.21 ॥&lt;br&gt;&#xA;अहत्वा रावणं सङ्ख्ये सपुत्रबलबान्धवम्।&lt;br&gt;&#xA;अयोध्यां न प्रवेक्ष्यामि त्रिभिस्तैर्भ्रातृभिः शपे ॥ 6.19.22 ॥&lt;br&gt;&#xA;श्रुत्वा तु वचनं तस्य रामस्याक्लिष्टकर्मणः।&lt;br&gt;&#xA;शिरसाऽऽवन्द्य धर्मात्मा वक्तुमेवोपचक्रमे ॥ 6.19.23 ॥&lt;br&gt;&#xA;राक्षसानां वधे साह्यं लङ्कायाश्च प्रधर्षणम्।&lt;br&gt;&#xA;करिष्यामि यथाप्राणं प्रवेक्ष्यामि च वाहिनीम् ॥ 6.19.24 ॥&lt;br&gt;&#xA;इति ब्रुवाणं रामस्तु परिष्वज्य विभीषणम्।&lt;br&gt;&#xA;अब्रवील्लक्ष्णणं प्रीतः समुद्राज्जलमानय ॥ 6.19.25 ॥&lt;br&gt;&#xA;तेन चेमं महाप्राज्ञमभिषिञ्च विभीषणम्।&lt;br&gt;&#xA;राजानं रक्षसां क्षिप्रं प्रसन्ने मयि मानद ॥ 6.19.26 ॥&lt;br&gt;&#xA;एवमुक्तस्तु सौमित्रिरभ्याषिञ्चद्विभीषणम्।&lt;br&gt;&#xA;मध्येवानरमुख्यानां राजानं राजशासनात् ॥ 6.19.27 ॥&lt;br&gt;&#xA;तं प्रसादं तु रामस्य दृष्ट्वा सद्यः प्लवङ्गमाः।&lt;br&gt;&#xA;प्रचुक्रुशुर्महात्मानं साधु साध्विति चाब्रुवन् ॥ 6.19.28 ॥&lt;br&gt;&#xA;अब्रवीच्च हनूमांश्च सुग्रीवश्च विभीषणम् ॥ 6.19.29 ॥&lt;br&gt;&#xA;कथं सागरमक्षोभ्यं तराम वरुणालयम्।&lt;br&gt;&#xA;सैन्यैः परिवृताः सर्वे वानराणां महौजसाम् ॥ 6.19.30 ॥&lt;br&gt;&#xA;तराम तरसा सर्वे ससैन्या वरुणालयम्।&lt;br&gt;&#xA;एवमुक्तस्तु धर्मज्ञः प्रत्युवाच विभीषणः ॥ 6.19.31 ॥&lt;br&gt;&#xA;समुद्रं राघवो राजा शरणं गन्तुमर्हति ॥ 6.19.32 ॥&lt;br&gt;&#xA;खानितः सगरेणायमप्रमेयो महोदधिः।&lt;br&gt;&#xA;कर्तुमर्हति रामस्य ज्ञात्वा कार्यं महामतिः ॥ 6.19.33 ॥&lt;br&gt;&#xA;एवं विभीषणेनोक्तो राक्षसेन विपश्चिता।&lt;br&gt;&#xA;आजगामाथ सुग्रीवो यत्र रामः सलक्ष्मणः ॥ 6.19.34 ॥&lt;br&gt;&#xA;ततश्चाख्यातुमारेभे विभीषणवचः शुभम्।&lt;br&gt;&#xA;सुग्रीवो विपुलग्रीवः सागरस्योपवेशनम् ॥ 6.19.35 ॥&lt;br&gt;&#xA;प्रकृत्या धर्मशीलस्य राघवस्याप्यरोचत ॥ 6.19.36 ॥&lt;br&gt;&#xA;स लक्ष्मणं महातेजाः सुग्रीवं च हरीश्वरम्।&lt;br&gt;&#xA;सत्क्रियार्थं क्रियादक्षः स्मितपूर्वमुवाच ह ॥ 6.19.37 ॥&lt;br&gt;&#xA;विभीषणस्य मन्त्रोऽयं मम लक्ष्मण रोचते।&lt;br&gt;&#xA;ब्रूहि त्वं सहसुग्रीवस्तवापि यदि रोचते ॥ 6.19.38 ॥&lt;br&gt;&#xA;सुग्रीवः पण्डितो नित्यं भवान् मन्त्रविचक्षणः।&lt;br&gt;&#xA;उभाभ्यां सम्प्रधार्यार्थं रोचते यत्तदुच्यताम् ॥ 6.19.39 ॥&lt;br&gt;&#xA;एवमुक्तौ तु तौ वीरावुभौ सुग्रीवलक्ष्मणौ।&lt;br&gt;&#xA;समुदाचारसंयुक्तमिदं वचनमूचतुः ॥ 6.19.40 ॥&lt;br&gt;&#xA;किमर्थं नौ नरव्याघ्र न रोचिष्यति राघव।&lt;br&gt;&#xA;विभीषणेन यच्चोक्तमस्मिन् काले सुखावहम् ॥ 6.19.41 ॥&lt;br&gt;&#xA;अबद्ध्वा सागरे सेतुं घोरेऽस्मिन् वरुणालये।&lt;br&gt;&#xA;लङ्का नासादितुं शक्या सेन्द्रैरपि सुरासुरैः ॥ 6.19.42 ॥&lt;br&gt;&#xA;अलं कालात्ययं कृत्वा समुद्रोऽयं नियुज्यताम्।&lt;br&gt;&#xA;यथा सैन्येन गच्छामः पुरीं रावणपालिताम् ॥ 6.19.43 ॥&lt;br&gt;&#xA;एवमुक्तः कुशास्तीर्णे तीरे नदनदीपतेः।&lt;br&gt;&#xA;संविवेश तदा रामो वेद्यामिव हुताशनः ॥ 6.19.44 ॥&lt;/p&gt;</description>
    </item>
    <item>
      <title>०२० रावणेन स्वामात्यशुकप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/020_rAvaNena_svAmAtyashukapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/020_rAvaNena_svAmAtyashukapreShaNam/</guid>
      <description>&lt;p&gt;ततो निविष्टां ध्वजिनीं सुग्रीवेणाभिपालिताम्।&lt;br&gt;&#xA;ददर्श राक्षसोऽभ्येत्य शार्दूलो नाम वीर्यवान् ॥ 6.20.1 ॥&lt;br&gt;&#xA;तां दृष्ट्वा सर्वतो व्यग्रं प्रतिगम्य स राक्षसः।&lt;br&gt;&#xA;प्रविश्य लङ्कां वेगेन रावणं वाक्यमब्रवीत् ॥ 6.20.2 ॥&lt;br&gt;&#xA;एष वानरऋक्षौघो लङ्कां समभिवर्तते।&lt;br&gt;&#xA;अगाधश्चाप्रमेयश्च द्वितीय इव सागरः ॥ 6.20.3 ॥&lt;br&gt;&#xA;पुत्रौ दशरथस्येमौ भ्रातरौ रामलक्ष्मणौ।&lt;br&gt;&#xA;उत्तमायुधसम्पन्नौ सीतायाः पदमागतौ ॥ 6.20.4 ॥&lt;br&gt;&#xA;एतौ सागरमासाद्य सन्निविष्टौ महाद्युती ॥ 6.20.5 ॥&lt;br&gt;&#xA;बलमाकाशमावृत्य सर्वतो दशयोजनम् ॥ 6.20.6 ॥&lt;br&gt;&#xA;तत्त्वभूतं महाराज क्षिप्रं वेदितुमर्हसि।&lt;br&gt;&#xA;तव दूता महाराज क्षिप्रमर्हन्त्यवेक्षितुम् ॥ 6.20.7 ॥&lt;br&gt;&#xA;उपप्रदानं सान्त्वं वा भेदो वाऽत्र प्रयुज्यताम् ॥ 6.20.8 ॥&lt;br&gt;&#xA;उवाच सहसा व्यग्रः सम्प्रधार्यार्थमात्मनः।&lt;br&gt;&#xA;शुकं नाम तदा रक्षो वाक्यमर्थविदां वरम् ॥ 6.20.9 ॥&lt;br&gt;&#xA;सुग्रीवं ब्रूहि गत्वा त्वं राजानं वचनान्मम।&lt;br&gt;&#xA;यथासन्देशमक्लीबं श्लक्ष्णया परया गिरा ॥ 6.20.10 ॥&lt;br&gt;&#xA;त्वं वै महाराजकुलप्रसूतो महाबलश्चर्क्षरजस्सुतश्च।&lt;br&gt;&#xA;न कश्चिदर्थस्तव नास्त्यनर्थस्तथा हि मे भ्रातृसमो हरीश ॥ 6.20.11 ॥&lt;br&gt;&#xA;अहं यद्यहरं भार्यां राजपुत्रस्य धीमतः।&lt;br&gt;&#xA;किं तत्र तव सुग्रीव किष्किन्धां प्रति गम्यताम् ॥ 6.20.12 ॥&lt;br&gt;&#xA;न हीयं हरिभिर्लङ्का शक्या प्राप्तुं कथञ्चन।&lt;br&gt;&#xA;देवैरपि सगन्धर्वैः किं पुनर्नरवानरैः ॥ 6.20.13 ॥&lt;br&gt;&#xA;स तथा राक्षसेन्द्रेण सन्दिष्टो रजनीचरः।&lt;br&gt;&#xA;शुको विहङ्गमो भूत्वा तूर्णमाप्लुत्य चाम्बरम् ॥ 6.20.14 ॥&lt;br&gt;&#xA;संस्थितो ह्यम्बरे वाक्यं सुग्रीवमिदमब्रवीत्।&lt;br&gt;&#xA;सर्वमुक्तं यथादिष्टं रावणेन दुरात्मना ॥ 6.20.15 ॥&lt;br&gt;&#xA;तं प्रापयन्तं वचनं तूर्णमाप्लुत्य वानराः।&lt;br&gt;&#xA;प्रापद्यन्त दिवं क्षिप्रं लोप्तुं हन्तुं च मुष्टिभिः ॥ 6.20.16 ॥&lt;br&gt;&#xA;स तैः प्लवङ्गैः प्रसभं निगृहीतो निशाचरः।&lt;br&gt;&#xA;गगनाद्भूतले चाशु परिगृह्य निपातितः ॥ 6.20.17 ॥&lt;br&gt;&#xA;वानरैः पीड्यमानस्तु शुको वचनमब्रवीत्।&lt;br&gt;&#xA;न दूतान् घ्रन्ति काकुत्स्थ वार्यन्तां साधु वानराः ॥ 6.20.18 ॥&lt;br&gt;&#xA;यस्तु हित्वा मतं भर्तुः स्वमतं सम्प्रभाषते।&lt;br&gt;&#xA;अनुक्तवादी दूतः सन् स दूतो वधमर्हति ॥ 6.20.19 ॥&lt;br&gt;&#xA;शुकस्य वचनं श्रुत्वा रामस्तु परिदेवितम्।&lt;br&gt;&#xA;उवाच मा वधिष्ठेति घ्नतः शाखामृगर्षभान् ॥ 6.20.20 ॥&lt;br&gt;&#xA;स च पत्रलघुर्भूत्वा हरिभिर्दर्शिते भये।&lt;br&gt;&#xA;अन्तरिक्षस्थितो भूत्वा पुनर्वचनमब्रवीत् ॥ 6.20.21 ॥&lt;br&gt;&#xA;सुग्रीव सत्त्वसम्पन्न महाबलपराक्रम।&lt;br&gt;&#xA;किं मया खलु वक्तव्यो रावणो लोकरावणः ॥ 6.20.22 ॥&lt;br&gt;&#xA;स एवमुक्तः प्लवगाधिपस्तदा प्लवङ्गमानामृषभो महाबलः।&lt;br&gt;&#xA;उवाच वाक्यं रजनीचरस्य चारं शुकं तूर्णमदीनसत्त्वः ॥ 6.20.23 ॥&lt;br&gt;&#xA;न मेऽसि मित्रं न तथाऽनुकम्प्यो न चोपकर्ताऽसि न मे प्रियोऽसि।&lt;br&gt;&#xA;अरिश्च रामस्य सहानुबन्धः स मेऽसि वालीव वधार्ह वध्यः ॥ 6.20.24 ॥&lt;br&gt;&#xA;निहन्म्यहं त्वां ससुतं सबन्धुं सज्ञातिवर्गं रजनीचरेश।&lt;br&gt;&#xA;लङ्कां च सर्वां महता बलेन क्षिप्रं करिष्यामि समेत्य भस्म ॥ 6.20.25 ॥&lt;br&gt;&#xA;अन्तर्हितः सूर्यपथं गतो वा तथैव पातालमनुप्रविष्टः।&lt;br&gt;&#xA;[ गिरीशपादाम्बुजसङ्गतो वा हतोऽसि रामेण सहानुजस्त्वम् ] ॥ 6.20.26 ॥&lt;br&gt;&#xA;तस्य ते त्रिष्टु लोकेषु न पिशाचं न राक्षसम्।&lt;br&gt;&#xA;त्रातारमनुपश्यामि न गन्धर्वं न चासुरम् ॥ 6.20.27 ॥&lt;br&gt;&#xA;अवधीर्यज्जरावृद्धमक्षम किं जटायुषम् ॥ 6.20.28 ॥&lt;br&gt;&#xA;किं नु ते रामसान्निध्ये सकाशे लक्ष्मणस्य वा।&lt;br&gt;&#xA;हृता सीता विशालाक्षी यां त्वं गृह्य न बुद्ध्यसे ॥ 6.20.29 ॥&lt;br&gt;&#xA;महाबलं महात्मानं दुर्द्धर्षममरैरपि।&lt;br&gt;&#xA;न बुद्ध्यसे रघुश्रेष्ठं यस्ते प्राणान् हरिष्यति ॥ 6.20.30 ॥&lt;br&gt;&#xA;ततोऽब्रवीद्वालिसुतस्त्वङ्गदो हरिसत्तमः ॥ 6.20.31 ॥&lt;br&gt;&#xA;तुलितं हि बलं सर्वमनेनात्रैव तिष्ठता।&lt;br&gt;&#xA;गृह्यतां मा गमल्लङ्कामेतद्धि मम रोचते ॥ 6.20.32 ॥&lt;br&gt;&#xA;ततो राज्ञा समादिष्टाः समुत्प्लुत्य वलीमुखाः।&lt;br&gt;&#xA;जगृहुश्च बबन्धुश्च विलपन्तमनाथवत् ॥ 6.20.33 ॥&lt;br&gt;&#xA;व्याक्रोशत महात्मानं रामं दशरथात्मजम्।&lt;br&gt;&#xA;लुप्येते मे बलात्पक्षौ भिद्येते च तथाऽक्षिणी ॥ 6.20.34 ॥&lt;br&gt;&#xA;एतस्मिन्नन्तरे काले यन्मया ह्यशुभं कृतम्।&lt;br&gt;&#xA;सर्वं तदुपपद्येथा जह्यां चेद्यदि जीवितम् ॥ 6.20.35 ॥&lt;br&gt;&#xA;नाघातयत्तदा रामः श्रुत्वा तत्परिदेवनम्।&lt;br&gt;&#xA;वानरानब्रवीद्रामो मुच्यतां दूत आगतः ॥ 6.20.36 ॥&lt;/p&gt;</description>
    </item>
    <item>
      <title>०२१ रामेण समुद्रक्रोधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/021_rAmeNa_samudrakrodhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/021_rAmeNa_samudrakrodhaH/</guid>
      <description>&lt;p&gt;अञ्जलिं प्राङ्मुखः कृत्वा प्रतिशिश्ये महोदधेः।&lt;br&gt;&#xA;बाहुं भुजगभोगाभमुपधायारिसूदनः ॥ 6.21.1 ॥&lt;br&gt;&#xA;जातरूपमयैश्चैव भूषणैर्भूषितं पुरा ॥ 6.21.2 ॥&lt;br&gt;&#xA;वरकाञ्चनकेयूरमुक्ताप्रवरभूषणैः।&lt;br&gt;&#xA;भुजैः परमनारीणामभिमृष्टमनेकधा ॥ 6.21.3 ॥&lt;br&gt;&#xA;चन्दनागरुभिश्चैव पुरस्तादधिवासितम्।&lt;br&gt;&#xA;बालसूर्यप्रतीकाशैश्चन्दनैरुपशोभितम् ॥ 6.21.4 ॥&lt;br&gt;&#xA;शयने चोत्तमाङ्गेन सीतायाः शोभितं पुरा।&lt;br&gt;&#xA;तक्षकस्येव सम्भोगं गङ्गाजलनिषेवितम् ॥ 6.21.5 ॥&lt;br&gt;&#xA;संयुगे युगसङ्काशं शत्रूणां शोकवर्द्धनम्।&lt;br&gt;&#xA;सुहृदानन्दनं दीर्घं सागरान्तव्यपाश्रयम् ॥ 6.21.6 ॥&lt;br&gt;&#xA;अस्यता च पुनः सव्यं ज्याघातविगतत्वचम्।&lt;br&gt;&#xA;दक्षिणो दक्षिणं बाहुं महापरिघसन्निभम् ॥ 6.21.7 ॥&lt;br&gt;&#xA;गोसहस्रप्रदातारमुपधाय महद्भुजम्।&lt;br&gt;&#xA;अद्य मे मरणं वाऽथ तरणं सागरस्य वा ॥ 6.21.8 ॥&lt;br&gt;&#xA;इति रामो मतिं कृत्वा महाबाहुर्महोदधिम्।&lt;br&gt;&#xA;अधिशिश्ये स विधिवत् प्रयतो नियतो मुनिः ॥ 6.21.9 ॥&lt;br&gt;&#xA;तस्य रामस्य सुप्तस्य कुशास्तीर्णे महीतले।&lt;br&gt;&#xA;नियमादप्रमत्तस्य निशास्तिस्रोऽतिचक्रमुः ॥ 6.21.10 ॥&lt;br&gt;&#xA;स त्रिरात्रोषितस्तत्र नयज्ञो धर्मवत्सलः।&lt;br&gt;&#xA;उपासत तदा रामः सागरं सरितां पतिम् ॥ 6.21.11 ॥&lt;br&gt;&#xA;न च दर्शयते मन्दस्तदा रामस्य सागरः।&lt;br&gt;&#xA;प्रयतेनापि रामेण यथार्हमभिपूजितः ॥ 6.21.12 ॥&lt;br&gt;&#xA;समुद्रस्य ततः क्रुद्धो रामो रक्तान्तलोचनः।&lt;br&gt;&#xA;समीपस्थमुवाचेदं लक्ष्मणं शुभलक्षणम् ॥ 6.21.13 ॥&lt;br&gt;&#xA;अवलेपः समुद्रस्य न दर्शयति यत्स्वयम् ॥ 6.21.14 ॥&lt;br&gt;&#xA;प्रशमश्च क्षमा चैव आर्जवं प्रियवादिता।&lt;br&gt;&#xA;असामर्थ्यं फलन्त्येते निर्गुणेषु सतां गुणाः ॥ 6.21.15 ॥&lt;br&gt;&#xA;आत्मप्रशंसिनं दुष्टं धृष्टं विपरिधावकम्।&lt;br&gt;&#xA;सर्वत्रोत्सृष्टदण्डं च लोकः सत्कुरुते नरम् ॥ 6.21.16 ॥&lt;br&gt;&#xA;न साम्ना शक्यते कीर्तिर्न साम्ना शक्यते यशः।&lt;br&gt;&#xA;प्राप्तुं लक्ष्मण लोकेऽस्मिन् जयो वा रणमूर्द्धनि ॥ 6.21.17 ॥&lt;br&gt;&#xA;अद्य मद्बाणनिर्भिन्नैर्मकरैर्मकरालयम्।&lt;br&gt;&#xA;निरुद्धतोयं सौमित्रे प्लवद्भिः पश्य सर्वतः ॥ 6.21.18 ॥&lt;br&gt;&#xA;महाभोगानि मत्स्यानां करिणां च करानिह।&lt;br&gt;&#xA;भोगिनां पश्य नागानां मया छिन्नानि लक्ष्मण ॥ 6.21.19 ॥&lt;br&gt;&#xA;सशङ्खशुक्तिकाजालं समीनमकरं शरैः।&lt;br&gt;&#xA;अद्य युद्धेन महता समुद्रं परिशोषये ॥ 6.21.20 ॥&lt;br&gt;&#xA;क्षमया हि समायुक्तं मामयं मकरालयः।&lt;br&gt;&#xA;असमर्थं विजानाति धिक् क्षमामीदृशे जने ॥ 6.21.21 ॥&lt;br&gt;&#xA;न दर्शयति साम्ना मे सागरो रूपमात्मनः ॥ 6.21.22 ॥&lt;br&gt;&#xA;चापमानय सौमित्रे शरांश्चाशीविषोपमान्।&lt;br&gt;&#xA;सागरं शोषयिष्यामि पद्भ्यां यान्तु प्लवङ्गमाः ॥ 6.21.23 ॥&lt;br&gt;&#xA;अद्याक्षोभ्यमपि क्रुद्धः क्षोभयिष्यामि सागरम् ॥ 6.21.24 ॥&lt;br&gt;&#xA;वेलासु कृतमर्यादं सहसोर्मिसमाकुलम्।&lt;br&gt;&#xA;निर्मर्यादं करिष्यामि सायकैर्वरुणालयम् ॥ 6.21.25 ॥&lt;br&gt;&#xA;महार्णवं क्षोभयिष्ये महादानवसङ्कुलम् ॥ 6.21.26 ॥&lt;br&gt;&#xA;एवमुक्त्वा धनुष्पाणिः क्रोधविस्फारितेक्षणः।&lt;br&gt;&#xA;बभूव रामो दुर्द्धर्षो युगान्ताग्निरिव ज्वलन् ॥ 6.21.27 ॥&lt;br&gt;&#xA;सम्पीड्य च धनुर्घोरं कम्पयित्वा शरैर्जगत्।&lt;br&gt;&#xA;मुमोच विशिखानुग्रान् वज्रानिव शतक्रतुः ॥ 6.21.28 ॥&lt;br&gt;&#xA;ते ज्वलन्तो महावेगास्तेजसा सायकोत्तमाः।&lt;br&gt;&#xA;प्रविशन्ति समुद्रस्य सलिलं त्रस्तपन्नगम् ॥ 6.21.29 ॥&lt;br&gt;&#xA;तोयवेगः समुद्रस्य सनक्रमकरो महान्।&lt;br&gt;&#xA;सम्बभूव महाघोरः समारुतरवस्तदा ॥ 6.21.30 ॥&lt;br&gt;&#xA;महोर्मिमालाविततः शङ्खशुक्तिसमावृतः।&lt;br&gt;&#xA;सधूमपरिवृत्तोर्मिः सहसाऽऽसीन्महोदधिः ॥ 6.21.31 ॥&lt;br&gt;&#xA;व्यथिताः पन्नगाश्चासन् दीप्तास्या दीप्तलोचनाः।&lt;br&gt;&#xA;दानवाश्च महावीर्याः पातालतलवासिनः ॥ 6.21.32 ॥&lt;br&gt;&#xA;ऊर्मयः सिन्धुराजस्य सनक्रमकरास्तदा।&lt;br&gt;&#xA;बिन्ध्यमन्दरसङ्काशाः समुत्पेतुः सहस्रशः ॥ 6.21.33 ॥&lt;br&gt;&#xA;आघूर्णिततरङ्गौघः सम्भ्रान्तोरगराक्षसः।&lt;br&gt;&#xA;उद्वर्तितमहाग्राहः संवृत्तः सलिलाशयः ॥ 6.21.34 ॥&lt;br&gt;&#xA;ततस्तु तं राघवमुग्रवेगं प्रकर्षमाणं धनुरप्रमेयम्।&lt;br&gt;&#xA;सौमित्रिरुत्पत्य समुच्छ्वसन्तं मा मेति चोक्त्वा धनुराललम्बे ॥ 6.21.35 ॥&lt;/p&gt;</description>
    </item>
    <item>
      <title>०२२ सेतुबन्धनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/022_setubandhanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/022_setubandhanam/</guid>
      <description>&lt;p&gt;अथोवाच रघुश्रेष्ठः सागरं दारुणं वचः।&lt;br&gt;&#xA;अद्य त्वां शोषयिष्यामि सपातालं महार्णव ॥ 6.22.1 ॥&lt;br&gt;&#xA;शरनिर्दग्धतोयस्य परिशुष्कस्य सागर।&lt;br&gt;&#xA;मया शोषितसत्त्वस्य पांसुरुत्पद्यते महान् ॥ 6.22.2 ॥&lt;br&gt;&#xA;मत्कार्मुकविसृष्टेन शरवर्षेण सागर।&lt;br&gt;&#xA;पारं तेऽद्य गमिष्यन्ति पद्भिरेव प्लवङ्गमाः ॥ 6.22.3 ॥&lt;br&gt;&#xA;विचिन्वन्नाभिजानासि पौरुषं वापि विक्रमम्।&lt;br&gt;&#xA;दानवालय सन्तापं मत्तो नाधिगमिष्यसि ॥ 6.22.4 ॥&lt;br&gt;&#xA;ब्राह्मेणस्त्रेण संयोज्य ब्रह्मदण्डनिभं शरम्।&lt;br&gt;&#xA;संयोज्य धनुषि श्रेष्ठे विचकर्ष महाबलः ॥ 6.22.5 ॥&lt;br&gt;&#xA;तस्मिन् विकृष्टे सहसा राघवेण शरासने।&lt;br&gt;&#xA;रोदसी सम्पफालेव पर्वताश्च चकम्पिरे ॥ 6.22.6 ॥&lt;br&gt;&#xA;तमश्च लोकमावव्रे दिशश्च न चकाशिरे।&lt;br&gt;&#xA;परिचुक्षुभिरे चाशु सरांसि सरितस्तथा ॥ 6.22.7 ॥&lt;br&gt;&#xA;तिर्यक् च सह नक्षत्रैः सङ्गतौ चन्द्रभास्करौ।&lt;br&gt;&#xA;भास्करांशुभिरादीप्तं तमसा च समावृतम् ॥ 6.22.8 ॥&lt;br&gt;&#xA;प्रचकाशे तदाऽऽकाशमुल्काशतविदीपितम्।&lt;br&gt;&#xA;अन्तरिक्षाच्च निर्घाता निर्जग्मुरतुलस्वनाः ॥ 6.22.9 ॥&lt;br&gt;&#xA;पुस्फुरुश्च घना दिव्या दिवि मारुतपङ्क्तयः ॥ 6.22.10 ॥&lt;br&gt;&#xA;बभञ्ज च तदा वृक्षान् जलदानुद्वहन्नपि।&lt;br&gt;&#xA;अरुजंश्चैव शेलाग्रान् शिखराणि प्रभञ्जनः ॥ 6.22.11 ॥&lt;br&gt;&#xA;दिविस्पृशो महामेघाः सङ्गताः समहास्वनाः।&lt;br&gt;&#xA;मुमुचुर्वैद्युतानग्नींस्ते महाशनयस्तदा ॥ 6.22.12 ॥&lt;br&gt;&#xA;यानि भूतानि दृश्यानि चुक्रुशुश्चाशनेः समम्।&lt;br&gt;&#xA;अदृश्यानि च भूतानि ममुचुर्भैरवस्वनम् ॥ 6.22.13 ॥&lt;br&gt;&#xA;शिश्यिरे चापि भूतानि सन्त्रस्तान्युद्विजन्ति च।&lt;br&gt;&#xA;सम्प्रविव्यथिरे चापि न च पस्पन्दिरे भयात् ॥ 6.22.14 ॥&lt;br&gt;&#xA;सह भूतैः सतोयोर्मिः सनागः सह राक्षसः।&lt;br&gt;&#xA;सहसाऽभूत्ततो वेगाद्भीमवेगो महोदधिः ॥ 6.22.15 ॥&lt;br&gt;&#xA;तं तदा समतिक्रान्तं नातिचक्राम राघवः।&lt;br&gt;&#xA;समुद्धतममित्रघ्नो रामो नदनदीपतिम् ॥ 6.22.16 ॥&lt;br&gt;&#xA;ततो मध्यात् समुद्रस्य सागरः स्वयमुत्थितः।&lt;br&gt;&#xA;उदयन् हि महाशैलान्मेरोरिव दिवाकरः ॥ 6.22.17 ॥&lt;br&gt;&#xA;पन्नगैः सह दीप्तास्यैः समुद्रः प्रत्यदृश्यत।&lt;br&gt;&#xA;स्निग्धवैडूर्यसङ्काशो जाम्बूनदविभूषितः ॥ 6.22.18 ॥&lt;br&gt;&#xA;रक्तमाल्याम्बरधरः पद्मपत्रनिभेक्षणः।&lt;br&gt;&#xA;सर्वपुष्पमयीं दिव्यां शिरसा धारयन् स्रजम् ॥ 6.22.19 ॥&lt;br&gt;&#xA;जातरूपमयैश्चैव तपनीयविभूषितैः।&lt;br&gt;&#xA;आत्मजानां च रत्नानां भूषितो भूषणोत्तमैः ॥ 6.22.20 ॥&lt;br&gt;&#xA;धातुभिर्मण्डितः शैलो विविधैर्हिमवानिव।&lt;br&gt;&#xA;एकावलीमध्यगतं तरलं पाण्डरप्रभम् ॥ 6.22.21 ॥&lt;br&gt;&#xA;विपुलेनोरसा बिभ्रत् कौस्तुभस्य सहोदरम्।&lt;br&gt;&#xA;आघूर्णिततरङ्गौघः कालिकानिलसङ्कुलः ॥ 6.22.22 ॥&lt;br&gt;&#xA;सागरः समुपक्रम्य पूर्वमामन्त्र्य वीर्यवान्।&lt;br&gt;&#xA;अब्रवीत् प्राञ्जलिर्वाक्यं राघवं शरपाणिनम् ॥ 6.22.23 ॥&lt;br&gt;&#xA;पृथिवी वायुराकाशमापो ज्योतिश्च राघव।&lt;br&gt;&#xA;स्वभावे सौम्य तिष्ठन्ति शाश्वतं मार्गमाश्रिताः ॥ 6.22.24 ॥&lt;br&gt;&#xA;तत्स्वभावो ममाप्येष यदगाधोऽहमप्लवः।&lt;br&gt;&#xA;विकारस्तु भवेद्गाध एतत्ते प्रवदाम्यहम् ॥ 6.22.25 ॥&lt;br&gt;&#xA;न कामान्न च लोभाद्वा न भयात् पार्थिवात्मज।&lt;br&gt;&#xA;ग्राहनक्राकुलजलं स्तम्भयेयं कथञ्चन ॥ 6.22.26 ॥&lt;br&gt;&#xA;विधास्ये राम येनापि विषहिष्ये ह्यहं तथा।&lt;br&gt;&#xA;ग्राहा न प्रहरिष्यन्ति यावत् सेना तरिष्यति ॥ 6.22.27 ॥&lt;br&gt;&#xA;हरीणां तरणे राम करिष्यामि यथा स्थलम् ॥ 6.22.28 ॥&lt;br&gt;&#xA;तमब्रवीत्तदा राम उद्यतो हि नदीपते।&lt;br&gt;&#xA;अमोधोऽयं महाबाणः कस्मिन् देशे निपात्यताम् ॥ 6.22.29 ॥&lt;br&gt;&#xA;रामस्य वचनं श्रुत्वा तं च दृष्ट्वा महाशरम्।&lt;br&gt;&#xA;महोदधिर्महातेजा राघवं वाक्यमब्रवीत् ॥ 6.22.30 ॥&lt;br&gt;&#xA;उत्तरेणावकाशोऽस्ति कश्चित् पुण्यतमो मम।&lt;br&gt;&#xA;द्रुमकुल्य इति ख्यतो लोके ख्यातो यथा भवान् ॥ 6.22.31 ॥&lt;br&gt;&#xA;उग्रदर्शनकर्माणो बहवस्तत्र दस्यवः।&lt;br&gt;&#xA;आभीरप्रमुखाः पापाः पिबन्ति सलिलं मम ॥ 6.22.32 ॥&lt;br&gt;&#xA;तैस्तु संस्पर्शनं प्राप्तैर्न सहे पापकर्मभिः।&lt;br&gt;&#xA;अमोघः क्रियतां राम तत्र तेषु शरोत्तमः ॥ 6.22.33 ॥&lt;br&gt;&#xA;तस्य तद्वचनं श्रुत्वा सागरस्य स राघवः।&lt;br&gt;&#xA;मुमोच तं शरं दीप्तं वीरः सागरदर्शनात् ॥ 6.22.34 ॥&lt;br&gt;&#xA;तेन तं मरुकान्तारं पृथिव्यां खलु विश्रुतम्।&lt;br&gt;&#xA;निपातितः शरो यत्र दीप्ताशनिसमप्रभः ॥ 6.22.35 ॥&lt;br&gt;&#xA;ननाद च तदा तत्र वसुधा शल्यपीडिता।&lt;br&gt;&#xA;तस्माद्व्रणमुखात्तोयमुत्पपात रसातलात् ॥ 6.22.36 ॥&lt;br&gt;&#xA;स बभूव तदा कूपो व्रण इत्यभिविश्रुतः।&lt;br&gt;&#xA;सततं चोत्थितं तोयं समुद्रस्येव दृश्यते ॥ 6.22.37 ॥&lt;br&gt;&#xA;अवदारणशब्दश्च दारुणः समपद्यत ॥ 6.22.38 ॥&lt;br&gt;&#xA;तस्मात्तद्बाणपातेन त्वपः कुक्षिष्वशोषयत् ॥ 6.22.39 ॥&lt;br&gt;&#xA;विख्यातं त्रिषु लोकेषु मरुकान्तरामेव तत् ॥ 6.22.40 ॥&lt;br&gt;&#xA;शोषयित्वा ततः कुक्षिं रामो दशरथात्मजः।&lt;br&gt;&#xA;वरं तस्मै ददौ विद्वान् मरवेऽमरविक्रमः ॥ 6.22.41 ॥&lt;br&gt;&#xA;पशव्यश्चाल्परोगश्च फलमूलरसायुतः।&lt;br&gt;&#xA;बहुस्नेहो बहुक्षीरस्सुगन्धिर्विविधौषधः ॥ 6.22.42 ॥&lt;br&gt;&#xA;एवमेतैर्गुणैर्युक्तो बहुभिः सततं मरुः।&lt;br&gt;&#xA;रामस्य वरदानाच्च शिवः पन्था बभूव ह ॥ 6.22.43 ॥&lt;br&gt;&#xA;तस्मिन् दग्धे तदा कुक्षौ समुद्रः सरितां पतिः।&lt;br&gt;&#xA;राघवं सर्वशास्त्रज्ञमिदं वचनमब्रवीत् ॥ 6.22.44 ॥&lt;br&gt;&#xA;अयं सौम्य नलो नाम तनुजो विश्वकर्मणः।&lt;br&gt;&#xA;पित्रा दत्तवरः श्रीमान् प्रतिमो विश्वकर्मणा ॥ 6.22.45 ॥&lt;br&gt;&#xA;एष सेतुं महोत्साहः करोतु मयि वानरः।&lt;br&gt;&#xA;तमहं धारिष्यामि तथा ह्येष यथा पिता ॥ 6.22.46 ॥&lt;br&gt;&#xA;एवमुक्त्वोदधिर्नष्टः समुत्थाय नलस्तदा।&lt;br&gt;&#xA;अब्रवीद्वानरश्रेष्ठो वाक्यं रामं महाबलः ॥ 6.22.47 ॥&lt;br&gt;&#xA;अहं सेतुं करिष्यामि विस्तीर्णे वरुणालये।&lt;br&gt;&#xA;पितुः सामर्थ्यमास्थाय तत्त्वमाह महोदधिः ॥ 6.22.48 ॥&lt;br&gt;&#xA;दण्ड एव वरो लोके पुरुषस्येति मे मतिः।&lt;br&gt;&#xA;धिक् क्षमामकृतज्ञेषु सान्त्वं दानमथापि वा ॥ 6.22.49 ॥&lt;br&gt;&#xA;अयं हि सागरो भीमः सेतुकर्मदिदृक्षया।&lt;br&gt;&#xA;ददौ दण्डभयाद्गाधं राघवाय महोदधिः ॥ 6.22.50 ॥&lt;br&gt;&#xA;मम मातुर्वरो दत्तो मन्दरे विश्वकर्मणा।&lt;br&gt;&#xA;औरसस्तस्य पुत्रोऽहं सदृशो विश्वकर्मणा ॥ 6.22.51 ॥&lt;br&gt;&#xA;स्मारितोऽस्म्यहमेतेन तत्त्वमाह महोदधिः।&lt;br&gt;&#xA;न चाप्यहमनुक्तो वै प्रब्रूयामात्मनो गुणान् ॥ 6.22.52 ॥&lt;br&gt;&#xA;समर्थश्चाप्यहं सेतुं कर्तुं वै वरुणालये।&lt;br&gt;&#xA;काममद्यैव बध्नन्तु सेतुं वानरपुङ्गवाः ॥ 6.22.53 ॥&lt;br&gt;&#xA;ततोऽतिसृष्टा रामेण सर्वतो हरियूथपाः।&lt;br&gt;&#xA;अबिपेतुर्महारण्यं हृष्टाः शतसहस्रशः ॥ 6.22.54 ॥&lt;br&gt;&#xA;ते नगान्नगसङ्काशाः शाखामृगगणर्षभाः।&lt;br&gt;&#xA;बभञ्जुर्वानरास्तत्र प्रचकर्षुश्च सागरम् ॥ 6.22.55 ॥&lt;br&gt;&#xA;ते सालैश्चाश्वकर्णैश्च धवैर्वंशैश्च वानराः।&lt;br&gt;&#xA;कुटजैरर्जुनैस्तालैस्तिलकैस्तिमिशैरपि ॥ 6.22.56 ॥&lt;br&gt;&#xA;बिल्वैश्च सप्तपर्णैश्च कर्णिकारैश्च पुष्पितैः।&lt;br&gt;&#xA;चूतैश्चाशोकवृक्षैश्च सागरं समपूरयन् ॥ 6.22.57 ॥&lt;br&gt;&#xA;समूलांश्च विमूलांश्च पादपान् हरिसत्तमाः।&lt;br&gt;&#xA;इन्द्रकेतूनिवोद्यम्य प्रजह्रुर्हरयस्तरून् ॥ 6.22.58 ॥&lt;br&gt;&#xA;तालान् दाडिमगुल्मांश्च नारिकेलान् विभीतकान्।&lt;br&gt;&#xA;वकुलान् खदिरान्निम्बान् समाजह्रुः समन्ततः ॥ 6.22.59 ॥&lt;br&gt;&#xA;हस्तिमात्रान् महाकायाः पाषाणांश्च महाबलाः।&lt;br&gt;&#xA;पर्वतांश्च समुत्पाट्य यन्त्रैः परिवहन्ति च ॥ 6.22.60 ॥&lt;br&gt;&#xA;प्रक्षिप्यमाणैरचलैः सहसा जलमुद्धतम्।&lt;br&gt;&#xA;समुत्पतितमाकाशमुपासर्पत्ततस्ततः ॥ 6.22.61 ॥&lt;br&gt;&#xA;समुद्रं श्रोभयामासुर्वानराश्च समन्ततः।&lt;br&gt;&#xA;सूत्राण्यन्ये प्रगृह्णन्ति व्यायतं शतयोजनम् ॥ 6.22.62 ॥&lt;br&gt;&#xA;नलश्चक्रे महासेतुं मध्ये नदनदीपतेः।&lt;br&gt;&#xA;स तथा क्रियते सेतुर्वानरैर्घोरकर्मभिः ॥ 6.22.63 ॥&lt;br&gt;&#xA;दण्डानन्ये प्रगृह्णन्ति विचिन्वन्ति तथा परे ॥ 6.22.64 ॥&lt;br&gt;&#xA;वानराः शतशस्तत्र रामस्याज्ञापुरस्सराः।&lt;br&gt;&#xA;मेघाभैः पर्वताग्रैश्च तृणैः काष्ठैर्बबन्धिरे ॥ 6.22.65 ॥&lt;br&gt;&#xA;पुष्पिताग्रैश्च तरुभिः सेतुं बध्नन्ति वानराः ॥ 6.22.66 ॥&lt;br&gt;&#xA;पाषाणांश्च गिरिप्रख्यान् गिरीणां शिखराणि च।&lt;br&gt;&#xA;दृश्यन्ते परिधावन्तो गृह्यवारणसन्निभाः ॥ 6.22.67 ॥&lt;br&gt;&#xA;शिलानां क्षिप्यमाणानां शैलानां च निपात्यताम्।&lt;br&gt;&#xA;बभूव तुमुलः शब्दस्तदा तस्मिन् महोदधौ ॥ 6.22.68 ॥&lt;br&gt;&#xA;कृतानि प्रथमेनाह्ना योजनानि चतुर्दश।&lt;br&gt;&#xA;प्रहृष्टैर्गजसङ्काशैस्त्वरमाणैः प्लवङ्गमैः ॥ 6.22.69 ॥&lt;br&gt;&#xA;द्वितीयेन तथा चाह्ना योजनानि तु विंशतिः।&lt;br&gt;&#xA;कृतानि प्लवगैस्तूर्णं भीमकायैर्महाबलैः ॥ 6.22.70 ॥&lt;br&gt;&#xA;अह्ना तृतीयेन तथा योजनानि कृतानि तु।&lt;br&gt;&#xA;त्वरमाणैर्महाकायैरेकविंशतिरेव च ॥ 6.22.71 ॥&lt;br&gt;&#xA;चतुर्थेन तथा चाह्ना द्वाविंशतिरथापि च।&lt;br&gt;&#xA;योजनानि महावेगैः कृतानि त्वरितैस्तु तैः ॥ 6.22.72 ॥&lt;br&gt;&#xA;पञ्चमेन तथा चाह्ना प्लवगैः क्षिप्रकारिभिः।&lt;br&gt;&#xA;योजनानि त्रयोविंशत्सुवेलमधिकृत्य वै ॥ 6.22.73 ॥&lt;br&gt;&#xA;स वानरवरः श्रीमान् विश्वकर्मात्मजो बली।&lt;br&gt;&#xA;बबन्ध सागरे सेतुं यथा चास्य पिता तथा ॥ 6.22.74 ॥&lt;br&gt;&#xA;स नलेन कृतः सेतुः सागरे मकारालये।&lt;br&gt;&#xA;शुशुभे सुभगः श्रीमान् स्वातीपथ इवाम्बरे ॥ 6.22.75 ॥&lt;br&gt;&#xA;ततो देवाः सगन्धर्वाः सिद्धाश्च परमर्षयः।&lt;br&gt;&#xA;आगम्य गगने तस्थुर्द्रष्टुकामास्तदद्भुतम् ॥ 6.22.76 ॥&lt;br&gt;&#xA;दशयोजनविस्तीर्णं शतयोजनमायतम्।&lt;br&gt;&#xA;ददृशुर्देवगन्धर्वा नलसेतुं सुदुष्करम् ॥ 6.22.77 ॥&lt;br&gt;&#xA;आप्लवन्तः प्लवन्तश्च गर्जन्तश्च प्लवङ्गमाः ॥ 6.22.78 ॥&lt;br&gt;&#xA;तदचिन्त्यमसह्यं च अद्भुतं रोमहर्षणम्।&lt;br&gt;&#xA;ददृशुः सर्वभूतानि सागरे सेतुबन्धनम् ॥ 6.22.79 ॥&lt;br&gt;&#xA;तानि कोटिसहस्राणि वानराणां महौजसाम्।&lt;br&gt;&#xA;बध्नन्तः सागरे सेतुं जग्मुः पारं महोदधेः ॥ 6.22.80 ॥&lt;br&gt;&#xA;विशालः सुकृतः श्रीमान् सुभूमिः सुसमाहितः।&lt;br&gt;&#xA;अशोभत महासेतुः सीमन्त इव सागरे ॥ 6.22.81 ॥&lt;br&gt;&#xA;ततः पारे समुद्रस्य गदापाणिर्विभीषणः।&lt;br&gt;&#xA;परेषामभिघातार्थमतिष्ठत् सचिवैः सह ॥ 6.22.82 ॥&lt;br&gt;&#xA;सुग्रीवस्तु ततः प्राह रामं सत्यपराक्रमम्।&lt;br&gt;&#xA;हनुमन्तं त्वमारोह अङ्गदं चापि लक्ष्मणः ॥ 6.22.83 ॥&lt;br&gt;&#xA;अयं हि विपुलो वीर सागरो मकारालयः।&lt;br&gt;&#xA;वैहायसौ युवामेतौ वानरौ तारयिष्यतः ॥ 6.22.84 ॥&lt;br&gt;&#xA;अग्रतस्तस्य सैन्यस्य श्रीमान् रामः सलक्ष्मणः।&lt;br&gt;&#xA;जगाम धन्वी धर्मात्मा सुग्रीवेण समन्वितः ॥ 6.22.85 ॥&lt;br&gt;&#xA;अन्ये मध्येन गच्छन्ति पार्श्वतोऽन्ये प्लवङ्गमाः।&lt;br&gt;&#xA;सलिले प्रपतन्त्यन्ये मार्गमन्ये न लेभिरे ॥ 6.22.86 ॥&lt;br&gt;&#xA;केचिद्वैहायसगताः सुपर्णा इव पुप्लुवुः ॥ 6.22.87 ॥&lt;br&gt;&#xA;घोषेण महता तस्य सिन्धोर्घोषं समुच्छ्रितम्।&lt;br&gt;&#xA;भीममन्तर्दधे भीमा तरन्ती हरिवाहिनी ॥ 6.22.88 ॥&lt;br&gt;&#xA;वानराणां हि सा तीर्णा वाहिनी नलसेतुना।&lt;br&gt;&#xA;तीरे निविविशे राज्ञो बहुमूलफलोदके ॥ 6.22.89 ॥&lt;br&gt;&#xA;तदद्भुतं राघवकर्म दुष्करं समीक्ष्य देवाः सह सिद्धचारणैः।&lt;br&gt;&#xA;उपेत्य रामं सहसा महर्षिभिः समभ्यषिञ्चन् सुशुभैर्जलैः पृथक् ॥ 6.22.90 ॥&lt;br&gt;&#xA;जय स्वशत्रून् नरदेव मेदिनीं ससागरां पालय शाश्वतीः समाः।&lt;br&gt;&#xA;इतीव रामं नरदेवसत्कृतं शुभैर्वचोभिर्विविधैरपूजयन् ॥ 6.22.91 ॥&lt;/p&gt;</description>
    </item>
    <item>
      <title>०२३ रामेण शकुनवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/023_rAmeNa_shakunavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/023_rAmeNa_shakunavarNanam/</guid>
      <description>&lt;p&gt;निमित्तानि निमित्तज्ञो दृष्ट्वा लक्ष्मणपूर्वजः।&lt;br&gt;&#xA;सौमित्रिं सम्परिष्वज्य इदं वचनमब्रवीत् ॥ 6.23.1 ॥&lt;br&gt;&#xA;परिगृह्योदकं शीतं वनानि फलवन्ति च।&lt;br&gt;&#xA;बलौघं संविभज्येमं व्यूह्य तिष्ठेम लक्ष्मण ॥ 6.23.2 ॥&lt;br&gt;&#xA;लोकक्षयकरं भीमं भयं पश्याम्युपस्थितम्।&lt;br&gt;&#xA;निबर्हणं प्रवीराणामृक्षवानररक्षसाम् ॥ 6.23.3 ॥&lt;br&gt;&#xA;वाताश्च कलुषा वान्ति कम्पते च वसुन्धरा।&lt;br&gt;&#xA;पर्वताग्राणि वेपन्ते पतन्ति च महीरुहाः ॥ 6.23.4 ॥&lt;br&gt;&#xA;मेघाः क्रव्यादसङ्काशाः परुषाः परुषस्वनाः।&lt;br&gt;&#xA;क्रूराः क्रूरं प्रवर्षन्ति मिश्रं शोणितबिन्दुभिः ॥ 6.23.5 ॥&lt;br&gt;&#xA;रक्तचन्दनसङ्काशा सन्ध्या परमदारुणा।&lt;br&gt;&#xA;ज्वलतः प्रपतत्येतदादित्यादग्निमण्डलम् ॥ 6.23.6 ॥&lt;br&gt;&#xA;दीना दीनस्वराः क्रूराः सर्वतो मृगपाक्षिणः।&lt;br&gt;&#xA;प्रत्यादित्यं विनर्दन्ति जनयन्तो महद्भयम् ॥ 6.23.7 ॥&lt;br&gt;&#xA;रजन्यामप्रकाशस्तु सन्तापयति चन्द्रमाः ॥ 6.23.8 ॥&lt;br&gt;&#xA;कृष्णरक्तांशुपर्यन्तो लोकक्षय इवोदितः।&lt;br&gt;&#xA;ह्रस्वो रूक्षोऽप्रशस्तश्च परिवेषः सुलोहितः ॥ 6.23.9 ॥&lt;br&gt;&#xA;आदित्ये विमले नीलं लक्ष्म लक्ष्मण दृश्यते ॥ 6.23.10 ॥&lt;br&gt;&#xA;रजसा महता चापि नक्षत्राणि हतानि च।&lt;br&gt;&#xA;युगान्तमिव लोकानां पश्य शंसन्ति लक्ष्मण ॥ 6.23.11 ॥&lt;br&gt;&#xA;काकाः श्येनास्तथा गृध्रा नीचैः परिपतन्ति च।&lt;br&gt;&#xA;शिवाश्चाप्यशिवान्नादान्नदन्ति सुमहाभयान् ॥ 6.23.12 ॥&lt;br&gt;&#xA;शैलैः शूलैश्च खड्गैश्च विसृष्टैः कपिराक्षसैः।&lt;br&gt;&#xA;भविष्यत्यावृता भूमिर्मांसशोणितकर्दमा ॥ 6.23.13 ॥&lt;br&gt;&#xA;क्षिप्रमद्यैव दुर्धर्षां पुरीं रावणपालिताम्।&lt;br&gt;&#xA;अभियाम जवेनैव सर्वतो हरिभिर्वृताः ॥ 6.23.14 ॥&lt;br&gt;&#xA;इत्येवमुक्त्वा धर्मात्मा धन्वी सङ्ग्रामहर्षणः।&lt;br&gt;&#xA;प्रतस्थे पुरतो रामो लङ्कामभिमुखो विभुः ॥ 6.23.15 ॥&lt;br&gt;&#xA;सविभीषणसुग्रीवास्ततस्ते वानरर्षभाः।&lt;br&gt;&#xA;प्रतस्थिरे विनर्दन्तो निश्चिता द्विषतां वधे ॥ 6.23.16 ॥&lt;br&gt;&#xA;राघवस्य प्रियार्थं तु धृतानां वीर्यशालिनाम्।&lt;br&gt;&#xA;हरीणां कर्मचेष्टाभिस्तुतोष रघुनन्दनः ॥ 6.23.17 ॥&lt;/p&gt;</description>
    </item>
    <item>
      <title>०२४ रामेण शुकनिर्बन्धनाज्ञा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/024_rAmeNa_shukanirbandhanAjnA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/024_rAmeNa_shukanirbandhanAjnA/</guid>
      <description>&lt;p&gt;सा वीरसमिती राज्ञा विरराज व्यवस्थिता।&lt;br&gt;&#xA;शशिना शुभनक्षत्रा पौर्णमासीव शारदी ॥ 6.24.1 ॥&lt;br&gt;&#xA;प्रचचाल च वेगेन त्रस्ता चैव वसुन्धरा।&lt;br&gt;&#xA;पीड्यमाना बलौघेन तेन सागरवर्चसा ॥ 6.24.2 ॥&lt;br&gt;&#xA;ततः शुश्रुवुराक्रुष्टं लङ्कायां काननोकसः।&lt;br&gt;&#xA;भेरीमृदङ्गसङ्घुष्टं तुमुलं रोमहर्षणम् ॥ 6.24.3 ॥&lt;br&gt;&#xA;बभूवुस्तेन घोषेण संहृष्टा हरियूथपाः।&lt;br&gt;&#xA;अमृष्यमाणास्तं घोषं विनेदुर्घोषवत्तरम् ॥ 6.24.4 ॥&lt;br&gt;&#xA;राक्षसास्तु प्लवङ्गानां शुश्रुवुश्चापि गर्जितम्।&lt;br&gt;&#xA;नर्दतामिव दृप्तानां मेघानामम्बरे स्वनम् ॥ 6.24.5 ॥&lt;br&gt;&#xA;दृष्ट्वा दाशरथिर्लङ्कां चित्रध्वजपताकिनीम्।&lt;br&gt;&#xA;जगाम मनसा सीतां दूयमानेन चेतसा ॥ 6.24.6 ॥&lt;br&gt;&#xA;अत्र सा मृगशावाक्षी रावणेनोपरुद्ध्यते।&lt;br&gt;&#xA;अभिभूता ग्रहेणेव लोहिताङ्गेन रोहिणी ॥ 6.24.7 ॥&lt;br&gt;&#xA;दीर्घमुष्णं च निश्वस्य समुद्वीक्ष्य च लक्ष्मणम्।&lt;br&gt;&#xA;उवाच वचनं वीरस्तत्कालहितमात्मनः ॥ 6.24.8 ॥&lt;br&gt;&#xA;आलिखन्तीमिवाकाशमुत्थितां पश्य लक्ष्मण।&lt;br&gt;&#xA;मनसेव कृतां लङ्कां नगाग्रे विश्वकर्मणा ॥ 6.24.9 ॥&lt;br&gt;&#xA;विमानैर्बहुभिर्लङ्का सङ्कीर्णा भुवि राजते।&lt;br&gt;&#xA;विष्णोः पदमिवाकाशं छादितं पाण्डरैर्घनैः ॥ 6.24.10 ॥&lt;br&gt;&#xA;पुष्पितैः शोभिता लङ्का वनैश्चैत्ररथोपमैः।&lt;br&gt;&#xA;नानापतङ्गसङ्घुष्टैः फलपुष्पोपगैः शुभैः ॥ 6.24.11 ॥&lt;br&gt;&#xA;पश्य मत्तविहङ्गानि प्रलीनभ्रमराणि च।&lt;br&gt;&#xA;कोकिलाकुलषण्डानि दोधवीति शिवोऽनिलः ॥ 6.24.12 ॥&lt;br&gt;&#xA;इति दाशरथी रामो लक्ष्मणं समभाषत ॥ 6.24.13 ॥&lt;br&gt;&#xA;बलं च तद्वै विभजन् शास्त्रदृष्टेन कर्मणा।&lt;br&gt;&#xA;शशास कपिसेनाया बलमादाय वीर्यवान् ॥ 6.24.14 ॥&lt;br&gt;&#xA;अङ्गदः सह नीलेन तिष्ठेदुरसि दुर्जयः ॥ 6.24.15 ॥&lt;br&gt;&#xA;तिष्ठेद्वानरवाहिन्या वानरौघसमावृतः।&lt;br&gt;&#xA;आश्रित्य दक्षिणं पार्श्वमृषभो वानरर्षभः ॥ 6.24.16 ॥&lt;br&gt;&#xA;गन्धहस्तीव दुर्धर्षस्तरस्वी गन्धमादनः।&lt;br&gt;&#xA;तिष्ठेद्वानरवाहिन्याः सव्यं पार्श्वं समाश्रितः ॥ 6.24.17 ॥&lt;br&gt;&#xA;मूर्ध्नि स्थास्याम्यहं युक्तो लक्ष्मणेन समन्वितः ॥ 6.24.18 ॥&lt;br&gt;&#xA;जाम्बवांश्च सुषेणश्च वेगदर्शी च वानरः।&lt;br&gt;&#xA;ऋक्षमुख्या महात्मानः कुक्षिं रक्षन्तु ते त्रयः ॥ 6.24.19 ॥&lt;br&gt;&#xA;जघनं कपिसेनायाः कपिराजोऽभिरक्षतु।&lt;br&gt;&#xA;पश्चार्धमिव लोकस्य प्रचेतास्तेजसा वृतः ॥ 6.24.20 ॥&lt;br&gt;&#xA;सुविभक्तमहाव्यूहा महावानररक्षिता।&lt;br&gt;&#xA;अनीकिनी सा विभभौ यथा द्यौः साभ्रसम्प्लवा ॥ 6.24.21 ॥&lt;br&gt;&#xA;प्रगृह्य गिरिशृङ्गाणि महतश्च महीरुहान्।&lt;br&gt;&#xA;आसेदुर्वानरा लङ्कां विमर्दयिषवो रणे ॥ 6.24.22 ॥&lt;br&gt;&#xA;शिखरैर्विकिरामैनां लङ्कां मुष्टिभिरेव वा।&lt;br&gt;&#xA;इति स्म दधिरे सर्वे मनांसि हरिसत्तमाः ॥ 6.24.23 ॥&lt;br&gt;&#xA;ततो रामो महातेजाः सुग्रीवमिदमब्रवीत्।&lt;br&gt;&#xA;सुविभक्तानि सैन्यानि शुक एष विमुच्यताम् ॥ 6.24.24 ॥&lt;br&gt;&#xA;रामस्य वचनं श्रुत्वा वानरेन्द्रो महाबलः।&lt;br&gt;&#xA;मोचयामास तं दूतं शुकं रामस्य शासनात् ॥ 6.24.25 ॥&lt;br&gt;&#xA;मोचितो रामवाक्येन वानरैश्चाभिपीडितः।&lt;br&gt;&#xA;शुकः परमसन्त्रस्तो रक्षोधिपमुपागमत् ॥ 6.24.26 ॥&lt;br&gt;&#xA;किमिमौ ते सितौ पक्षौ लूनपक्षश्च दृश्यसे।&lt;br&gt;&#xA;कच्चिन्नानेकचित्तानां तेषां त्वं वशमागतः ॥ 6.24.27 ॥&lt;br&gt;&#xA;ततः स भयसंविग्नस्तथा राज्ञाऽभिचोदितः।&lt;br&gt;&#xA;वचनं प्रत्युवाचेदं राक्षसाधिपमुत्तमम् ॥ 6.24.28 ॥&lt;br&gt;&#xA;सागरस्योत्तरे तीरे ब्रुवंस्ते वचनं तथा।&lt;br&gt;&#xA;यथासन्देशमक्लिष्टं सान्त्वयं श्लक्ष्णया गिरा ॥ 6.24.29 ॥&lt;br&gt;&#xA;क्रुद्धैस्तैरहमुत्प्लुत्य दृष्टमात्रैः प्लवङ्गमेः।&lt;br&gt;&#xA;गृहीतोऽस्म्यपि चारब्धो हन्तुं लोप्तुं च मुष्टिभिः ॥ 6.24.30 ॥&lt;br&gt;&#xA;नैव सम्भाषितुं शक्याः सम्प्रश्नोऽत्र न लभ्यते।&lt;br&gt;&#xA;प्रकृत्या कोपनास्तीक्ष्णा वानरा राक्षसाधिप ॥ 6.24.31 ॥&lt;br&gt;&#xA;स च हन्ता विराधस्य कबन्धस्य खरस्य च।&lt;br&gt;&#xA;सुग्रीवसहितो रामः सीतायाः पदमागतः ॥ 6.24.32 ॥&lt;br&gt;&#xA;स कृत्वा सागरे सेतुं तीर्त्वा च लवणोदधिम्।&lt;br&gt;&#xA;एष रक्षांसि निर्धूय धन्वी तिष्ठति राघवः ॥ 6.24.33 ॥&lt;br&gt;&#xA;ऋक्षवानरसङ्घानामनीकानि सहस्रशः।&lt;br&gt;&#xA;गिरिमेघनिकाशानां छादयन्ति वसुन्धराम् ॥ 6.24.34 ॥&lt;br&gt;&#xA;राक्षसानां बलौघस्य वानरेन्द्रबलस्य च।&lt;br&gt;&#xA;नैतयोर्विद्यते सन्धिर्देवदानवयोरिव ॥ 6.24.35 ॥&lt;br&gt;&#xA;पुरा प्राकारमायान्ति क्षिप्रमेकतरं कुरु।&lt;br&gt;&#xA;सीतां वाऽस्मै प्रयच्छाशु सुयुद्धं वा प्रदीयताम् ॥ 6.24.36 ॥&lt;br&gt;&#xA;शुकस्य वचनं श्रुत्वा रावणो वाक्यमब्रवीत्।&lt;br&gt;&#xA;रोषसंरक्तनयनो निर्दहन्निव चक्षुषा ॥ 6.24.37 ॥&lt;br&gt;&#xA;यदि मां प्रति युद्ध्येरन् देवगन्धर्वदानवाः।&lt;br&gt;&#xA;नैव सीतां प्रयच्छामि सर्वलोकभयादपि ॥ 6.24.38 ॥&lt;br&gt;&#xA;कदा नामाभिधावन्ति राघवं मामकाः शराः।&lt;br&gt;&#xA;वसन्ते पुष्पितं मत्ता भ्रमरा इव पादपम् ॥ 6.24.39 ॥&lt;br&gt;&#xA;कदा तूणीशयैर्दीप्तैर्गणशः कार्मुकच्युतैः।&lt;br&gt;&#xA;शरैरादीपयाम्येनमुल्काभिरिव कुञ्जरम् ॥ 6.24.40 ॥&lt;br&gt;&#xA;तच्चास्य बलमादास्ये बलेन महता वृतः।&lt;br&gt;&#xA;ज्योतिषामिव सर्वेषां प्रभामुद्यन् दिवाकरः ॥ 6.24.41 ॥&lt;br&gt;&#xA;सागरस्येव मे वेगो मारुतस्येव मे गतिः।&lt;br&gt;&#xA;न हि दाशरथिर्वेद तेन मां योद्धुमिच्छति ॥ 6.24.42 ॥&lt;br&gt;&#xA;न मे तूणीशयान् बाणान् सविषानिव पन्नगान्।&lt;br&gt;&#xA;रामः पश्यति सङ्ग्रामे तेन मां योद्धुमिच्छति ॥ 6.24.43 ॥&lt;br&gt;&#xA;न जानाति पुरा वीर्यं मम युद्धे स राघवः ॥ 6.24.44 ॥&lt;br&gt;&#xA;मम चापमयीं वीणां शरकोणैः प्रवादिताम्।&lt;br&gt;&#xA;ज्याशब्दतुमुलां घोरामार्तभीतमहास्वनाम् ॥ 6.24.45 ॥&lt;br&gt;&#xA;नाराचतलसन्नादां तां ममाहितवाहिनीम्।&lt;br&gt;&#xA;अवगाह्य महारङ्गं वादयिष्याम्यहं रणे ॥ 6.24.46 ॥&lt;br&gt;&#xA;न वासवेनापि सहस्रचक्षुषा यथाऽस्मि शक्यो वरुणेन वा स्वयम्।&lt;br&gt;&#xA;यमेन वा धर्षयितुं शराग्निना महाहवे वैश्रवणेन वा पुनः ॥ 6.24.47 ॥&lt;/p&gt;</description>
    </item>
    <item>
      <title>०२५ शुकेन रावणाय रामसैन्यबलवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/025_shukena_rAvaNAya_rAmasainyabalavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/025_shukena_rAvaNAya_rAmasainyabalavarNanam/</guid>
      <description>&lt;p&gt;सबले सागरं तीर्णे रामे दशरथात्मजे।&lt;br&gt;&#xA;अमात्यौ रावणः श्रीमानब्रवीच्छुकसारणौ ॥ 6.25.1 ॥&lt;br&gt;&#xA;समग्रं सागरं तीर्णं दुस्तरं वानरं बलम्।&lt;br&gt;&#xA;अभूतपूर्वं रामेण सागरे सेतुबन्धनम् ॥ 6.25.2 ॥&lt;br&gt;&#xA;सागरे सेतुबन्धं तु न श्रद्दध्यां कथञ्चन।&lt;br&gt;&#xA;अवश्यं चापि सङ्ख्येयं तन्मया वानरं बलम् ॥ 6.25.3 ॥&lt;br&gt;&#xA;भवन्तौ वानरं सैन्यं प्रविश्यानुपलक्षितौ।&lt;br&gt;&#xA;परिमाणं च वीर्यं च ये च मुख्याः प्लवङ्गमाः ॥ 6.25.4 ॥&lt;br&gt;&#xA;मन्त्रिणो ये च रामस्य सुग्रीवस्य च सम्मताः।&lt;br&gt;&#xA;ये पूर्वमभिवर्तन्ते ये च शूराः प्लवङ्गमाः ॥ 6.25.5 ॥&lt;br&gt;&#xA;स च सेतुर्यथा बद्धः सागरे सलिलार्णवे।&lt;br&gt;&#xA;निवेशं यद्यथा तेषां वानराणां महात्मनाम् ॥ 6.25.6 ॥&lt;br&gt;&#xA;रामस्य व्यवसायं च वीर्यं प्रहरणानि च।&lt;br&gt;&#xA;लक्ष्मणस्य च वीर्यं च तत्त्वतो ज्ञातुमर्हथः ॥ 6.25.7 ॥&lt;br&gt;&#xA;कश्च सेनापतिस्तेषां वानराणां महौजसाम्।&lt;br&gt;&#xA;एतज्ज्ञात्वा यथातत्त्वं शीघ्रमागन्तुमर्हथः ॥ 6.25.8 ॥&lt;br&gt;&#xA;इति प्रतिसमादिष्टौ राक्षसौ शुकसारणौ।&lt;br&gt;&#xA;हरिरूपधरौ वीरौ प्रविष्टौ वानरं बलम् ॥ 6.25.9 ॥&lt;br&gt;&#xA;ततस्तद्वानरं सैन्यमचिन्त्यं रोमहर्षणम्।&lt;br&gt;&#xA;सङ्ख्यातुं नाध्यगच्छेतां तदा तौ शुकसारणौ ॥ 6.25.10 ॥&lt;br&gt;&#xA;संस्थितं पर्वताग्रेषु निर्दरेषु गुहासु च।&lt;br&gt;&#xA;समुद्रस्य च तीरेषु वनेषूपवनेषु च ॥ 6.25.11 ॥&lt;br&gt;&#xA;निविष्टं निविशच्चैव भीमनादं महाबलम्।&lt;br&gt;&#xA;तद्बलार्णवमक्षोभ्यं ददृशाते निशाचरौ ॥ 6.25.12 ॥&lt;br&gt;&#xA;तौ ददर्श महातेजाः प्रच्छन्नौ च विभीषणः।&lt;br&gt;&#xA;आचचक्षेऽथ रामाय गृहीत्वा शुकसारणौ ॥ 6.25.13 ॥&lt;br&gt;&#xA;तस्येमौ राक्षसेन्द्रस्य मन्त्रिणौ शुकसारणौ।&lt;br&gt;&#xA;लङ्कायाः समनुप्राप्तौ चारौ परपुरञ्जय ॥ 6.25.14 ॥&lt;br&gt;&#xA;तौ दृष्ट्वा व्यथितौ रामं निराशौ जीविते तदा।&lt;br&gt;&#xA;कृताञ्जलिपुटौ भीतौ वचनं चेदमूचतुः ॥ 6.25.15 ॥&lt;br&gt;&#xA;आवामिहागतौ सौम्य रावणप्रहितावुभौ।&lt;br&gt;&#xA;परिज्ञातुं बलं कृत्स्नं तवेदं रघुनन्दन ॥ 6.25.16 ॥&lt;br&gt;&#xA;तयोस्तद्वचनं श्रुत्वा रामो दशरथात्मजः।&lt;br&gt;&#xA;अब्रवीत् प्रहसन् वाक्यं सर्वभूतहिते रतः ॥ 6.25.17 ॥&lt;br&gt;&#xA;यदि दृष्टं बलं कृत्स्रं वयं वा सुपरीक्षिताः।&lt;br&gt;&#xA;यथोक्तं वा कृतं कार्यं छन्दतः प्रतिगम्यताम् ॥ 6.25.18 ॥&lt;br&gt;&#xA;अथ किञ्चिददृष्टं वा भूयस्तद्द्रष्टुमर्हथः।&lt;br&gt;&#xA;विभीषणो वा कार्त्स्न्येन भूयः सन्दर्शयिष्यति ॥ 6.25.19 ॥&lt;br&gt;&#xA;न चेदं ग्रहणं प्राप्य भेतव्यं जीवितं प्रति।&lt;br&gt;&#xA;न्यस्तशस्त्रौ गृहीतौ वा न दूतौ वधमर्हथः ॥ 6.25.20 ॥&lt;br&gt;&#xA;पृच्छमानौ विमुञ्चैतौ चारौ रात्रिञ्चरावुभौ।&lt;br&gt;&#xA;शत्रुपक्षस्य सततं विभीषण विकर्षणौ ॥ 6.25.21 ॥&lt;br&gt;&#xA;प्रविश्य नगरीं लङ्कां भवद्भ्यां धनदानुजः।&lt;br&gt;&#xA;वक्तव्यो रक्षसां राजा यथोक्तं वचनं मम ॥ 6.25.22 ॥&lt;br&gt;&#xA;यद्बलं च समाश्रित्य सीतां मे हृतवानसि।&lt;br&gt;&#xA;तद्दर्शय यथाकामं ससैन्यः सहबान्धवः ॥ 6.25.23 ॥&lt;br&gt;&#xA;श्वः काल्ये नगरीं लङ्कां सप्राकारां सतोरणाम्।&lt;br&gt;&#xA;राक्षसं च बलं पश्य शरैर्विध्वंसितं मया ॥ 6.25.24 ॥&lt;br&gt;&#xA;क्रोधं भीममहम्मोक्ष्ये ससैन्ये त्वयि रावण।&lt;br&gt;&#xA;श्वः काल्ये वज्रवान् वज्रं दानवेष्विव वासवः ॥ 6.25.25 ॥&lt;br&gt;&#xA;जयेति प्रतिनन्द्यैतौ राघवं धर्मवत्सलम्।&lt;br&gt;&#xA;आगम्य नगरीं लङ्कामब्रूतां राक्षसाधिपम् ॥ 6.25.26 ॥&lt;br&gt;&#xA;विभीषणगृहीतौ तु वधार्हौ राक्षसेश्वर।&lt;br&gt;&#xA;दृष्ट्वा धर्मात्मना मुक्तौ रामेणामिततेजसा ॥ 6.25.27 ॥&lt;br&gt;&#xA;एकस्थानगता यत्र चत्वारः पुरुषर्षभाः।&lt;br&gt;&#xA;लोकपालोपमाः शूराः कृतास्त्रा दृढविक्रमाः ॥ 6.25.28 ॥&lt;br&gt;&#xA;रामो दाशरथिः श्रीमान् लक्ष्मणश्च विभीषणः।&lt;br&gt;&#xA;सुग्रीवश्च महातेजा महेन्द्रसमाविक्रमः ॥ 6.25.29 ॥&lt;br&gt;&#xA;एते शक्ताः पुरीं लङ्कां सप्राकारां सतोरणाम्।&lt;br&gt;&#xA;अत्पाट्य सङ्क्रामयितुं सर्वे तिष्ठन्तु वानराः ॥ 6.25.30 ॥&lt;br&gt;&#xA;यादृशं तस्य रामस्य रूपं प्रहरणानि च।&lt;br&gt;&#xA;वधिष्यति पुरीं लङ्कामेकस्तिष्ठन्तु ते त्रयः ॥ 6.25.31 ॥&lt;br&gt;&#xA;रामलक्ष्मणगुप्ता सा सुग्रीवेण च वाहिनी।&lt;br&gt;&#xA;बभूव दुर्धर्षतरा सेन्द्रैरपि सुरासुरैः ॥ 6.25.32 ॥&lt;br&gt;&#xA;प्रहृष्टरूपा ध्वजिनी वनौकसां महात्मनां सम्प्रति योद्धुमिच्छताम्।&lt;br&gt;&#xA;अलं विरेधेन शमो विधीयतां प्रदीयतां दाशरथाय मैधिली ॥ 6.25.33 ॥&lt;/p&gt;</description>
    </item>
    <item>
      <title>०२६ रावणस्य कपिनायकविवरणश्रवणेच्छा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/026_rAvaNasya_kapinAyakavivaraNashravaNechChA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/026_rAvaNasya_kapinAyakavivaraNashravaNechChA/</guid>
      <description>&lt;p&gt;तद्वचः पथ्यमक्लीबं सारणेनाभिभाषितम्।&lt;br&gt;&#xA;निशम्य रावणो राजा प्रत्यभाषत सारणम् ॥ 6.26.1 ॥&lt;br&gt;&#xA;यदि मामभियुञ्जीरन् देवगन्धर्वदानवाः।&lt;br&gt;&#xA;नैव सीतां प्रदास्यामि सर्वलोकभयादपि ॥ 6.26.2 ॥&lt;br&gt;&#xA;प्रतिप्रदानमद्यैव सीतायाः साधु मन्यसे।&lt;br&gt;&#xA;को हि नाम सपत्नो मां समरे जेतुमर्हति ॥ 6.26.3 ॥&lt;br&gt;&#xA;इत्युक्त्वा परुषं वाक्यं रावणो राक्षसाधिपः ॥ 6.26.4 ॥&lt;br&gt;&#xA;आरुरोह ततः श्रीमान् प्रासादं हिमपाण्डरम्।&lt;br&gt;&#xA;बहुतालसमुत्सेधं रावणोऽथ दिदृक्षया ॥ 6.26.5 ॥&lt;br&gt;&#xA;पश्यमानः समुद्रं च पर्वतांश्च वनानि च।&lt;br&gt;&#xA;ददर्श पृथिवीदेशं सुसम्पूर्णं प्लवङ्गमैः ॥ 6.26.6 ॥&lt;br&gt;&#xA;तदपारमसङ्ख्येयं वानराणां महद्बलम्।&lt;br&gt;&#xA;आलोक्य रावणो राजा परिपप्रच्छ सारणम् ॥ 6.26.7 ॥&lt;br&gt;&#xA;एषां वानरमुख्यानां के शूराः के महाबलाः।&lt;br&gt;&#xA;के पूर्वमभिवर्तन्ते महोत्साहाः समन्ततः ॥ 6.26.8 ॥&lt;br&gt;&#xA;केषां शृणोति सुग्रीवः के वा यूथपयूथपाः।&lt;br&gt;&#xA;सारणाचक्ष्व तत्त्वेन के प्रधानाः प्लवङ्गमाः ॥ 6.26.9 ॥&lt;br&gt;&#xA;सारणो राक्षसेन्द्रस्य वचनं परिपृच्छतः।&lt;br&gt;&#xA;आचचक्षेऽथ मुख्यज्ञो मुख्यांस्तांस्तु वनौकसः ॥ 6.26.10 ॥&lt;br&gt;&#xA;एष योऽभिमुखो लङ्कां नर्दंस्तिष्ठति वानरः।&lt;br&gt;&#xA;यूथपानां सहस्राणां शतेन परिवारितः ॥ 6.26.11 ॥&lt;br&gt;&#xA;यस्य घोषेण महता सप्राकारा सतोरणा।&lt;br&gt;&#xA;लङ्का प्रवेपते सर्वा सशैलवनकानना ॥ 6.26.12 ॥&lt;br&gt;&#xA;सर्वशाखामृगेन्द्रस्य सुग्रीवस्य महात्मनः।&lt;br&gt;&#xA;बलाग्रे तिष्ठते वीरो नीलो नामैष यूथपः ॥ 6.26.13 ॥&lt;br&gt;&#xA;बाहू प्रगृह्य यः पद्भ्यां महीं गच्छति वीर्यवान्।&lt;br&gt;&#xA;लङ्कामभिमुखः क्रोधादभीक्ष्णं च विजृम्भते ॥ 6.26.14 ॥&lt;br&gt;&#xA;गिरिशृङ्गप्रतीकाशः पद्मकिञ्जल्कसन्निभः ॥ 6.26.15 ॥&lt;br&gt;&#xA;स्फोटयत्यभिसंरब्धो लाङ्गूलं च पुनःपुनः।&lt;br&gt;&#xA;यस्य लाङ्गूलशब्देन स्वनन्ति प्र दिशो दश ॥ 6.26.16 ॥&lt;br&gt;&#xA;एष वानरराजेन सुग्रीवेणाभिषेचितः।&lt;br&gt;&#xA;योवराज्येऽङ्गदो नाम त्वामाह्वयति संयुगे ॥ 6.26.17 ॥&lt;br&gt;&#xA;वालिनः सदृशः पुत्रः सुग्रीवस्य सदा प्रियः।&lt;br&gt;&#xA;राघवार्थे पराक्रान्तः शक्रार्थे वरुणो यथा ॥ 6.26.18 ॥&lt;br&gt;&#xA;एतस्य सा मतिः सर्वा यद् दृष्टा जनकात्मजा।&lt;br&gt;&#xA;हनूमता वेगवता राघवस्य हितैषिणा ॥ 6.26.19 ॥&lt;br&gt;&#xA;बहूनि वानरेन्द्राणामेष यूथानि वीर्यवान्।&lt;br&gt;&#xA;परिगृह्याभियाति त्वां स्वेनानीकेन दुर्जयः ॥ 6.26.20 ॥&lt;br&gt;&#xA;अनु वालिसुतस्यापि बलेन महता वृतः।&lt;br&gt;&#xA;वीरस्तिष्ठति सङ्ग्रामे सेतुहेतुरयं नलः ॥ 6.26.21 ॥&lt;br&gt;&#xA;ये तु विष्टभ्य गात्राणि क्ष्वेलयन्ति नदन्ति च।&lt;br&gt;&#xA;उत्थाय च विजृम्भन्ते क्रोधेन हरिपुङ्गवाः ॥ 6.26.22 ॥&lt;br&gt;&#xA;एते दुष्प्रसहा घोराश्चण्डाश्चण्डपराक्रमाः।&lt;br&gt;&#xA;अष्टौ शतसहस्राणि दशकोटिशतानि च ॥ 6.26.23 ॥&lt;br&gt;&#xA;य एनमनुगच्छन्ति वीराश्चन्दनवासिनः।&lt;br&gt;&#xA;एषैवाशंसते लङ्कां स्वेनानीकेन मर्दितुम् ॥ 6.26.24 ॥&lt;br&gt;&#xA;श्वेतो रजतसङ्काशश्चपलो भीमविक्रमः।&lt;br&gt;&#xA;बुद्धिमान् वानरो वीरस्त्रिषु लोकेषु विश्रुतः ॥ 6.26.25 ॥&lt;br&gt;&#xA;तूर्णं सुग्रीवमागम्य पुनर्गच्छति सत्वरः।&lt;br&gt;&#xA;विभजन् वानरीं सेनामनीकानि प्रहर्षयन् ॥ 6.26.26 ॥&lt;br&gt;&#xA;नाम्ना सङ्कोचनो नाम नानानगयुतो गिरिः।&lt;br&gt;&#xA;तत्र राज्यं प्रशास्त्येष कुमुदो नाम यूथपः ॥ 6.26.27 ॥&lt;br&gt;&#xA;योऽसौ शतसहस्राणां सहस्रं परिकर्षति ॥ 6.26.28 ॥&lt;br&gt;&#xA;यस्य वाला बहुव्यामा दीर्घा लाङ्गूलमाश्रिताः।&lt;br&gt;&#xA;ताम्राः पीताः सिताः श्वेताः प्रकीर्णा घोरकर्मणः ॥ 6.26.29 ॥&lt;br&gt;&#xA;अदीनो रोषणश्चण्डः सङ्ग्राममभिकाङ्क्षति।&lt;br&gt;&#xA;एषोऽप्याशंसते लङ्कां स्वेनानीकेन मर्दितुम् ॥ 6.26.30 ॥&lt;br&gt;&#xA;यस्त्वेष सिंहसङ्काशः कपिलो दीर्घलोचनः।&lt;br&gt;&#xA;निभृतः प्रेक्षते लङ्कां दिधक्षन्निव चक्षुषा ॥ 6.26.31 ॥&lt;br&gt;&#xA;विन्ध्यं कृष्णगिरिं सह्यं पर्वतं च सुदर्शनम्।&lt;br&gt;&#xA;राजन् सततमध्यास्ते रम्भो नामैष यूथपः ॥ 6.26.32 ॥&lt;br&gt;&#xA;यमेते वानराः शूराश्चण्डाश्चण्डपराक्रमाः।&lt;br&gt;&#xA;परिवार्यानुगच्छन्ति लङ्कां मर्दितुमोजसा ॥ 6.26.33 ॥&lt;br&gt;&#xA;यस्तु कर्णौ विवृणुते जृम्भते च पुनःपुनः।&lt;br&gt;&#xA;न च संविजते मृत्योर्न च युद्धाद्विधावति ॥ 6.26.34 ॥&lt;br&gt;&#xA;प्रकम्पते च रोषेण तिर्यक् च पुनरीक्षते।&lt;br&gt;&#xA;पश्यन् लाङ्गूलमपि च क्ष्वेलते च महाबलः ॥ 6.26.35 ॥&lt;br&gt;&#xA;महाजवो वीतभयो रम्यं साल्वेयपर्वतम्।&lt;br&gt;&#xA;राजन् सततमध्यास्ते शरभो नाम यूथपः ॥ 6.26.36 ॥&lt;br&gt;&#xA;एतस्य बलिनः सर्वे विहारा नाम यूथपाः।&lt;br&gt;&#xA;राजन् शतसहस्राणि चत्वारिंशत्तथैव च ॥ 6.26.37 ॥&lt;br&gt;&#xA;यस्तु मेघ इवाकाशं महानावृत्य तिष्ठति।&lt;br&gt;&#xA;मध्ये वानरवीराणां सुराणामिव वासवः ॥ 6.26.38 ॥&lt;br&gt;&#xA;भेरीणामिव सन्नादो यस्यैष श्रूयते महान्।&lt;br&gt;&#xA;घोषः शाखामृगेन्द्राणां सङ्ग्राममभिकाङ्क्षताम् ॥ 6.26.39 ॥&lt;br&gt;&#xA;एष पर्वतमध्यास्ते पारियात्रमनुत्तमम्।&lt;br&gt;&#xA;युद्धे दुष्प्रसहो नित्यं पनसो नाम यूथपः ॥ 6.26.40 ॥&lt;br&gt;&#xA;एनं शतसहस्राणां शतार्धं पर्युपासते।&lt;br&gt;&#xA;यूथपा यूथपश्रेष्ठं येषां यूथानि भागशः ॥ 6.26.41 ॥&lt;br&gt;&#xA;यस्तु भीमां प्रवल्गन्तीं चमूं तिष्ठति शोभयन्।&lt;br&gt;&#xA;स्थितां तीरे समुद्रस्य द्वितीय इव सागरः ॥ 6.26.42 ॥&lt;br&gt;&#xA;एष दर्दरसङ्काशो विनतो नाम यूथपः।&lt;br&gt;&#xA;पिबंश्चरति पर्णासां नदीनामुत्तमां नदीम् ॥ 6.26.43 ॥&lt;br&gt;&#xA;षष्टिः शतसहस्राणि बलमस्य प्लवङ्गमाः ॥ 6.26.44 ॥&lt;br&gt;&#xA;त्वामाह्वयति युद्धाय क्रोधनो नाम यूथपः।&lt;br&gt;&#xA;विक्रान्ता बलवन्तश्च यथायूथानि भागशः ॥ 6.26.45 ॥&lt;br&gt;&#xA;यस्तु गैरिकवर्णाभं वपुः पुष्यति वानरः।&lt;br&gt;&#xA;अवमत्य सदा सर्वान् वानरान् बलदर्पितान् ॥ 6.26.46 ॥&lt;br&gt;&#xA;एनं शतसहस्राणि सप्ततिः पर्युपासते।&lt;br&gt;&#xA;एषैवाशंसते लङ्कां स्वेनानीकेन मर्दितुम् ॥ 6.26.47 ॥&lt;br&gt;&#xA;एते दुष्प्रसहा घोरा बलिनः कामरूपिणः।&lt;br&gt;&#xA;यूथपा यूथपश्रेष्ठा एषां यूथानि भागशः ॥ 6.26.48 ॥&lt;/p&gt;</description>
    </item>
    <item>
      <title>०२७ शरणेन कपिसैन्यवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/027_sharaNena_kapisainyavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/027_sharaNena_kapisainyavarNanam/</guid>
      <description>&lt;p&gt;तांस्तु तेऽहं प्रवक्ष्यामि प्रेक्षमाणस्य यूथपान्।&lt;br&gt;&#xA;राघवार्थे पराक्रान्ता ये न रक्षन्ति जीवितम् ॥ 6.27.1 ॥&lt;br&gt;&#xA;स्निग्धा यस्य बहुव्यामा वाला लाङ्गूलमाश्रिताः।&lt;br&gt;&#xA;ताम्राः पीताः सिताः श्वेताः प्रकीर्णा घोरकर्मणः ॥ 6.27.2 ॥&lt;br&gt;&#xA;प्रगृगीताः प्रकाशन्ते सूर्यस्येव मरीचयः।&lt;br&gt;&#xA;पृथिव्यां चानुकृष्यन्ते हरो नामैष यूथपः ॥ 6.27.3 ॥&lt;br&gt;&#xA;[एष कोटिसहस्रेण वानराणां महौजसाम्।&lt;br&gt;&#xA;आकाङ्क्षते त्वां सङ्ग्रामे जेतुं परपुरञ्जय।] ॥ 6.27.4 ॥&lt;br&gt;&#xA;नीलानिव महामेघांस्तिष्ठतो यांस्तु पश्यसि ॥ 6.27.5 ॥&lt;br&gt;&#xA;असिताञ्जनसङ्काशान् युद्धे सत्यपराक्रमान्।&lt;br&gt;&#xA;असङ्ख्येयाननिर्देश्यान् परं पारमिवोदधेः ॥ 6.27.6 ॥&lt;br&gt;&#xA;पर्वतेषु च ये केचिद्विषमेषु नदीषु च।&lt;br&gt;&#xA;एते त्वामभिवर्तन्ते राजन्नृक्षाः सुदारुणाः ॥ 6.27.7 ॥&lt;br&gt;&#xA;एषां मध्ये स्थितो राजन् भीमाक्षो भीमदर्शनः।&lt;br&gt;&#xA;पर्जन्य इव जीमूतैः समन्तात् परिवारितः ॥ 6.27.8 ॥&lt;br&gt;&#xA;ऋक्षवन्तं गिरिश्रेष्ठमध्यास्ते नर्मदां पिबन्।&lt;br&gt;&#xA;सर्वर्क्षाणामधिपतिर्धूम्रो नामैष यूथपः ॥ 6.27.9 ॥&lt;br&gt;&#xA;यवीयानस्य तु भ्राता पश्यैनं पर्वतोपमम्।&lt;br&gt;&#xA;भ्रात्रा समानो रूपेण विशिष्टस्तु पराक्रमैः ॥ 6.27.10 ॥&lt;br&gt;&#xA;स एष जाम्बवान्नाम महायूथपयूथपः।&lt;br&gt;&#xA;प्रक्रान्तो गुरुवर्ती च सम्प्रहारेष्वमर्षणः ॥ 6.27.11 ॥&lt;br&gt;&#xA;एतेन साह्यं सुमहत् कृतं शक्रस्य धीमता।&lt;br&gt;&#xA;दैवासुरे जाम्बवता लब्धाश्च बहवो वराः ॥ 6.27.12 ॥&lt;br&gt;&#xA;आरुह्य पर्वताग्रेभ्यो महाभ्रविपुलाः शिलाः।&lt;br&gt;&#xA;मुञ्चन्ति विपुलाकारा न मृत्योरुद्विजन्ति च ॥ 6.27.13 ॥&lt;br&gt;&#xA;राक्षसानां च सदृशाः पिशाचानां च लोमशाः।&lt;br&gt;&#xA;एतस्य सैन्या बहवो विचरन्त्यग्नितेजसः ॥ 6.27.14 ॥&lt;br&gt;&#xA;यं त्वेनमिभिसंरब्धं प्लवमानमिव स्थितम्।&lt;br&gt;&#xA;प्रेक्षन्ते वानराः सर्वे स्थिता यूथपयूथपम् ॥ 6.27.15 ॥&lt;br&gt;&#xA;एष राजन् सहस्राक्षं पर्युपास्ते हरीश्वरः।&lt;br&gt;&#xA;बलेन बलसम्पन्नो दम्भो नामैष यूथपः ॥ 6.27.16 ॥&lt;br&gt;&#xA;यः स्थितं योजने शैलं गच्छन् पार्श्वेन सेवते।&lt;br&gt;&#xA;ऊर्ध्वं तथैव कायेन गतः प्राप्नोति योजनम् ॥ 6.27.17 ॥&lt;br&gt;&#xA;यस्मान्न परमं रूपं चतुष्पादेषु विद्यते।&lt;br&gt;&#xA;श्रुतः सन्नादनो नाम वानराणां पितामहः ॥ 6.27.18 ॥&lt;br&gt;&#xA;येन युद्धं पुरा दत्तं रणे शक्रस्य धीमता।&lt;br&gt;&#xA;पराजयश्च न प्राप्तः सोऽयं यूथपयूथपः ॥ 6.27.19 ॥&lt;br&gt;&#xA;यस्य विक्रममाणस्य शक्रस्येव पराक्रमः।&lt;br&gt;&#xA;एष गन्धर्वकन्यायामुत्पन्नः कृष्णवर्त्मनः ॥ 6.27.20 ॥&lt;br&gt;&#xA;तदा दैवासुरे युद्धे साह्यार्थं त्रिदिवौकसाम् ॥ 6.27.21 ॥&lt;br&gt;&#xA;यस्य वैश्रवणो राजा जम्बुमुपनिषेवते।&lt;br&gt;&#xA;यो राजा पर्वतेन्द्राणां बहुकिन्नरसेविनाम् ॥ 6.27.22 ॥&lt;br&gt;&#xA;विहारसुखदो नित्यं भ्रातुस्ते राक्षसाधिप।&lt;br&gt;&#xA;तत्रैष वसति श्रीमान् बलवान् वानरर्षभः ॥ 6.27.23 ॥&lt;br&gt;&#xA;वृतः कोटिसहस्रेण हरीणां समुपस्थितः।&lt;br&gt;&#xA;एषैवाशंसते लङ्कां स्वेनानीकेन मर्दितुम् ॥ 6.27.24 ॥&lt;br&gt;&#xA;यो गङ्गामनु पर्येति त्रासयन् हस्तियूथपान्।&lt;br&gt;&#xA;हस्तिनां वानराणां च पूर्ववैरमनुस्मरन् ॥ 6.27.25 ॥&lt;br&gt;&#xA;एष यूथपतिर्नेता गच्छन् गिरिगुहाशयः।&lt;br&gt;&#xA;गजान् योधयते वन्यान् गिरींश्चैव महीरुहान् ॥ 6.27.26 ॥&lt;br&gt;&#xA;हरीणां वाहिनीमुख्यो नदीं हैमवतीमनु।&lt;br&gt;&#xA;उशीरबीजमाश्रित्य पर्वतं मन्दरोपमम् ॥ 6.27.27 ॥&lt;br&gt;&#xA;रमते वानरश्रेष्ठो दिवि शक्र इव स्वयम्।&lt;br&gt;&#xA;एनं शतसहस्राणां सहस्रमनुवर्तते ॥ 6.27.28 ॥&lt;br&gt;&#xA;वीर्यविक्रमदृप्तानां नर्दतां बलशालिनाम्।&lt;br&gt;&#xA;स एष नेता चैतेषां वानराणां महात्मनाम् ॥ 6.27.29 ॥&lt;br&gt;&#xA;स एष दुर्धरो राजन् प्रमाथी नाम यूथपः।&lt;br&gt;&#xA;वातेनेवोद्धतं मेघं यमेनमनुपश्यसि ॥ 6.27.30 ॥&lt;br&gt;&#xA;उद्धूतमरुणाभासं पवनेन समन्ततः।&lt;br&gt;&#xA;विवर्तमानं बहुधा यत्रैतद्बहुलं रजः ॥ 6.27.31 ॥&lt;br&gt;&#xA;एतेऽसितमुखा घोरा गोलाङ्गूला महाबलाः।&lt;br&gt;&#xA;शतं शतसहस्राणि दृष्ट्वा वै सेतुबन्धनम् ॥ 6.27.32 ॥&lt;br&gt;&#xA;गोलाङ्गूलं महावेगं गवाक्षं नाम यूथपम्।&lt;br&gt;&#xA;परिवार्याभिवर्तन्ते लङ्कां मर्दितुमोजसा ॥ 6.27.33 ॥&lt;br&gt;&#xA;भ्रमराचरिता यत्र सर्वकामफलद्रुमाः।&lt;br&gt;&#xA;यं सूर्यस्तुल्यवर्णाभमनु पर्येति पर्वतम् ॥ 6.27.34 ॥&lt;br&gt;&#xA;यस्य भासा सदा भान्ति तद्वर्णा मृगपक्षिणः।&lt;br&gt;&#xA;यस्य प्रस्थं महात्मानो न त्यजन्ति महर्षयः ॥ 6.27.35 ॥&lt;br&gt;&#xA;सर्वकामफला वृक्षाः सदा फलसमन्विताः।&lt;br&gt;&#xA;मधूनि च महार्हाणि यस्मिन् पर्वतसत्तमे ॥ 6.27.36 ॥&lt;br&gt;&#xA;तत्रैष रमते राजन् रम्ये काञ्चनपर्वते।&lt;br&gt;&#xA;मुख्यो वानरमुख्यानां केसरी नाम यूथपः ॥ 6.27.37 ॥&lt;br&gt;&#xA;षष्टिर्गिरिसहस्राणां रम्याः काञ्चनपर्वताः।&lt;br&gt;&#xA;तेषां मध्ये गिरिवरस्त्वमिवानघ रक्षसाम् ॥ 6.27.38 ॥&lt;br&gt;&#xA;तत्रैते कपिलाः श्वेतास्ताम्रास्या मधुपिङ्गलाः।&lt;br&gt;&#xA;निवसन्त्युत्तमगिरौ तीक्ष्णदंष्ट्रा नखायुधाः ॥ 6.27.39 ॥&lt;br&gt;&#xA;सिंहा इव चतुर्दंष्ट्रा व्याघ्रा इव दुरासदाः।&lt;br&gt;&#xA;सर्वे वैश्वानरसमा ज्वलिताशीविषोपमाः ॥ 6.27.40 ॥&lt;br&gt;&#xA;सुदीर्घाञ्चितलाङ्गूला मत्तमातङ्गसन्निभाः।&lt;br&gt;&#xA;महापर्वतसङ्काशा महाजीमूतनिस्वनाः ॥ 6.27.41 ॥&lt;br&gt;&#xA;वृत्तपिङ्गलरक्ताक्षा भीमभीमगतिस्वराः।&lt;br&gt;&#xA;मर्दयन्तीव ते सर्वे तस्थुर्लङ्कां समीक्ष्य ते ॥ 6.27.42 ॥&lt;br&gt;&#xA;एष चैषामधिपतिर्मध्ये तिष्ठति वीर्यवान्।&lt;br&gt;&#xA;जयार्थी नित्यमादित्यमुपतिष्ठति बुद्धिमान् ॥ 6.27.43 ॥&lt;br&gt;&#xA;नाम्ना पृथिव्यां विख्यातो राजन् शतवलीति यः।&lt;br&gt;&#xA;एषैवाशंसते लङ्कां स्वेनानीकेन मर्दितुम् ॥ 6.27.44 ॥&lt;br&gt;&#xA;विक्रान्तो बलवान् शूरः पौरुषे स्वे व्यवस्थितः।&lt;br&gt;&#xA;रामप्रियार्थं प्राणानां दयां न कुरुते हरिः ॥ 6.27.45 ॥&lt;br&gt;&#xA;गजो गवाक्षो गवयो नलो नीलश्च वानरः।&lt;br&gt;&#xA;एकैक एव यूथानां कोटीभिर्दशभिर्वृतः ॥ 6.27.46 ॥&lt;br&gt;&#xA;तथाऽन्ये वानरश्रेष्ठा विन्ध्यपर्वतवासिनः।&lt;br&gt;&#xA;न शक्यन्ते बहुत्वात्तु सङ्ख्यातुं लघुविक्रमाः ॥ 6.27.47 ॥&lt;br&gt;&#xA;सर्वे महाराज महाप्रभावाः सर्वे महाशैलनिकाशकायाः।&lt;br&gt;&#xA;सर्वे समर्थाः पृथिवीं क्षणेन कर्तुं प्रविध्वस्तविकीर्णशैलाम् ॥ 6.27.48 ॥&lt;/p&gt;</description>
    </item>
    <item>
      <title>०२८ शुकेन शत्रुसङ्ख्यागणनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/028_shukena_shatrusankhyAgaNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/028_shukena_shatrusankhyAgaNanam/</guid>
      <description>&lt;p&gt;सारणस्य वचः श्रुत्वा रावणं राक्षसाधिपम्।&lt;br&gt;&#xA;बलमादिश्य तत्सर्वं शुको वाक्यमथाब्रवीत् ॥ 6.28.1 ॥&lt;br&gt;&#xA;स्थितान् पश्यसि यानेतान् मत्तानिव महाद्विपान्।&lt;br&gt;&#xA;न्यग्रोधानिव गाङ्गेयान् सालान् हैमवतानिव ॥ 6.28.2 ॥&lt;br&gt;&#xA;एते दुष्प्रसहा राजन् बलिनः कामरूपिणः।&lt;br&gt;&#xA;दैत्यदानवसङ्काशा युद्धे देवपराक्रमाः ॥ 6.28.3 ॥&lt;br&gt;&#xA;एषां कोटिसहस्राणि नव पञ्च च सप्त च।&lt;br&gt;&#xA;तथा शङ्खसहस्राणि तथा वृन्दशतानि च ॥ 6.28.4 ॥&lt;br&gt;&#xA;एते सुग्रीवसचिवाः किष्किन्धानिलयाः सदा।&lt;br&gt;&#xA;हरयो देवगन्धर्वैरुत्पन्नाः कामरूपिणः ॥ 6.28.5 ॥&lt;br&gt;&#xA;यौ तौ पश्यसि तिष्ठन्तौ कुमारौ देवरूपिणौ।&lt;br&gt;&#xA;मैन्दश्च द्विविदश्चोभौ ताभ्यां नास्ति समो युधि ॥ 6.28.6 ॥&lt;br&gt;&#xA;ब्रह्मणा समनुज्ञातावमृतप्राशिनावुभौ।&lt;br&gt;&#xA;आशंसेते युथा लङ्कामेतौ मर्दितुमोजसा ॥ 6.28.7 ॥&lt;br&gt;&#xA;यं तु पश्यसि तिष्ठन्तं प्रभिन्नमिव कुञ्जरम्।&lt;br&gt;&#xA;यो बलात् क्षोभयेत् क्रुद्धः समुद्रमपि वानरः ॥ 6.28.8 ॥&lt;br&gt;&#xA;एषोऽभिगन्ता लङ्काया वैदेह्यास्तव च प्रभो।&lt;br&gt;&#xA;एनं पश्य पुरा दृष्टं वानरं पुनरागतम् ॥ 6.28.9 ॥&lt;br&gt;&#xA;ज्येष्ठः केसरिणः पुत्रो वातात्मज इति श्रुतः।&lt;br&gt;&#xA;हनुमानिति विख्यातो लङ्घितो येन सागरः ॥ 6.28.10 ॥&lt;br&gt;&#xA;कामरूपी हरि श्रेष्ठो बलरूपसमन्वितः।&lt;br&gt;&#xA;अनिवार्यगतिश्चैव यथा सततगः प्रभुः ॥ 6.28.11 ॥&lt;br&gt;&#xA;उद्यन्तं भास्करं दृष्ट्वा बालः किल पिपासितः।&lt;br&gt;&#xA;त्रियोजनसहस्रं तु अध्वानमवतीर्य हि ॥ 6.28.12 ॥&lt;br&gt;&#xA;आदित्यमाहरिष्यामि न मे क्षुत् प्रतियास्यति।&lt;br&gt;&#xA;इति सञ्चिन्त्य मनसा पुरैष बलदर्पितः ॥ 6.28.13 ॥&lt;br&gt;&#xA;अनाधृष्यतमं देवमपि देवर्षिदानवैः।&lt;br&gt;&#xA;अनासाद्यैव पतितो भास्करोदयने गिरौ ॥ 6.28.14 ॥&lt;br&gt;&#xA;पतितस्य कपेरस्य हनुरेका शिलातले।&lt;br&gt;&#xA;किञ्चिद्भिन्ना दृढहनोर्हनुमानेष तेन वै ॥ 6.28.15 ॥&lt;br&gt;&#xA;सत्यमागमयोगेन ममैष विदितो हरिः।&lt;br&gt;&#xA;नास्य शक्यं बलं रूपं प्रभावो वाऽपि भाषितुम् ॥ 6.28.16 ॥&lt;br&gt;&#xA;एष आशंसते लङ्कामेको मर्दितुमोजसा ॥ 6.28.17 ॥&lt;br&gt;&#xA;यश्चैषोऽनन्तरः शूरः श्यामः पद्मनिभेक्षणः।&lt;br&gt;&#xA;इक्ष्वाकूणामतिरथो लोके विख्यातपौरुषः ॥ 6.28.18 ॥&lt;br&gt;&#xA;यस्मिन्न चलते धर्मो यो धर्मं नातिवर्तते।&lt;br&gt;&#xA;यो ब्राह्ममस्त्रं वेदांश्च वेद वेदविदां वरः ॥ 6.28.19 ॥&lt;br&gt;&#xA;यो भिन्द्याद्गगनं बाणैः पर्वतानपि दारयेत्।&lt;br&gt;&#xA;यस्य मृत्योरिव क्रोधः शक्रस्येव पराक्रमः ॥ 6.28.20 ॥&lt;br&gt;&#xA;यस्य भार्या जनस्थानात् सीता चापहृता त्वया।&lt;br&gt;&#xA;स एष रामस्त्वां योद्धुं राजन् समभिवर्तते ॥ 6.28.21 ॥&lt;br&gt;&#xA;यस्यैष दक्षिणे पार्श्वे शुद्धजाम्बूनदप्रभः।&lt;br&gt;&#xA;विशालवक्षास्ताम्राक्षो नीलकुञ्चितमूर्धजः ॥ 6.28.22 ॥&lt;br&gt;&#xA;एषोऽस्य लक्ष्मणो नाम भ्राता प्राणसमः प्रियः।&lt;br&gt;&#xA;नये युद्धे च कुशलः सर्वशास्त्रविशारदः ॥ 6.28.23 ॥&lt;br&gt;&#xA;अमर्षी दुर्जयो जेता विक्रान्तो बुद्धिमान् बली।&lt;br&gt;&#xA;रामस्य दक्षिणो बाहुर्नित्यं प्राणो बहिश्चरः ॥ 6.28.24 ॥&lt;br&gt;&#xA;न ह्येष राघवस्यार्थे जीवितं परिरक्षति।&lt;br&gt;&#xA;एषैवाशंसते युद्धे निहन्तुं सर्वराक्षसान् ॥ 6.28.25 ॥&lt;br&gt;&#xA;यस्तु सव्यमसौ पक्षं रामस्याश्रित्य तिष्ठति।&lt;br&gt;&#xA;रक्षो गणपरिक्षिप्तो राजा ह्येष विभीषणः ॥ 6.28.26 ॥&lt;br&gt;&#xA;श्रीमता राजराजेन लङ्कायामभिषेचितः।&lt;br&gt;&#xA;त्वामेव प्रतिसंरब्धो युद्धायैषोऽभिवर्तते ॥ 6.28.27 ॥&lt;br&gt;&#xA;यं तु पश्यसि तिष्ठन्तं मध्ये गिरिमिवाचलम्।&lt;br&gt;&#xA;सर्वशाखामृगेन्द्राणां भर्तारमपराजितम् ॥ 6.28.28 ॥&lt;br&gt;&#xA;तेजसा यशसा बुद्ध्या ज्ञानेनाभिजनेन च।&lt;br&gt;&#xA;यः कपीनतिबभ्राज हिमवानिव पर्वतान् ॥ 6.28.29 ॥&lt;br&gt;&#xA;किष्किन्धां यः समध्यास्ते गुहां सगहनद्रुमाम्।&lt;br&gt;&#xA;दुर्गां पर्वतदुर्गस्थां प्रधानैः सह यूथपैः ॥ 6.28.30 ॥&lt;br&gt;&#xA;यस्यैषा काञ्चनी माला शोभते शतपुष्करा।&lt;br&gt;&#xA;कान्ता देवमनुष्याणां यस्यां लक्ष्मीः प्रतिष्ठिता ॥ 6.28.31 ॥&lt;br&gt;&#xA;एतां च मालां तारां च कपिराज्यं च शाश्वतम्।&lt;br&gt;&#xA;सुग्रीवो वालिनं हत्वा रामेण प्रतिपादितः ॥ 6.28.32 ॥&lt;br&gt;&#xA;शतं शतसहस्राणां कोटिमाहुर्मनीषिणः।&lt;br&gt;&#xA;शतं कोटिसहस्राणां शङ्ख इत्यभिधीयते ॥ 6.28.33 ॥&lt;br&gt;&#xA;शतं शङ्खसहस्राणां महाशङ्ख इति स्मृतः।&lt;br&gt;&#xA;महाशङ्खसहस्राणां शतं वृन्दमिति स्मृतम् ॥ 6.28.34 ॥&lt;br&gt;&#xA;शतं वृन्दसहस्राणां महावृन्दमिति स्मृतम्।&lt;br&gt;&#xA;महावृन्दसहस्राणां शतं पद्ममिति स्मृतम् ॥ 6.28.35 ॥&lt;br&gt;&#xA;शतं पद्मसहस्राणां महापद्ममिति स्मृतम्।&lt;br&gt;&#xA;महापद्म सहस्राणां शतं खर्वमिहोच्यते ॥ 6.28.36 ॥&lt;br&gt;&#xA;शतं खर्वसहस्राणां महाखर्वमिति स्मृतम्।&lt;br&gt;&#xA;महाखर्वसहस्राणां समुद्रमभिधीयते ॥ 6.28.37 ॥&lt;br&gt;&#xA;शतं समुद्रसाहस्रमोघ इत्यभिधीयते।&lt;br&gt;&#xA;शतमोघसहस्राणां महौघ इति विश्रुतः ॥ 6.28.38 ॥&lt;br&gt;&#xA;एवं कोटिसहस्रेण शङ्खानां च शतेन च।&lt;br&gt;&#xA;महाशङ्खसहस्रेण तथा वृन्दशतेन च ॥ 6.28.39 ॥&lt;br&gt;&#xA;महावृन्दसहस्रेण तथा पद्मशतेन च।&lt;br&gt;&#xA;महापद्मसहस्रेण तथा खर्वशतेन च ॥ 6.28.40 ॥&lt;br&gt;&#xA;समुद्रेण शतेनैव महौघेन तथैव च।&lt;br&gt;&#xA;एष कोटिमहौघेन समुद्रसदृशेन च ॥ 6.28.41 ॥&lt;br&gt;&#xA;विभीषणेन सचिवै राक्षसैः परिवारितः।&lt;br&gt;&#xA;सुग्रीवो वानरेन्द्रस्त्वां युद्धार्थमभि वर्तते ॥ 6.28.42 ॥&lt;br&gt;&#xA;महाबलवृतो नित्यं महाबलपराक्रमः ॥ 6.28.43 ॥&lt;br&gt;&#xA;इमां महाराज समीक्ष्य वाहिनीमुपस्थितां प्रज्वलितग्रहोपमाम्।&lt;br&gt;&#xA;ततः प्रयत्नः परमो विधीयतां यथा जयः स्यान्न परैः पराजयः ॥ 6.28.44 ॥&lt;/p&gt;</description>
    </item>
    <item>
      <title>०२९ रावणेन शुक-सारणयोरुच्चाटनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/029_rAvaNena_shuka-sAraNayoruchchATanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/029_rAvaNena_shuka-sAraNayoruchchATanam/</guid>
      <description>&lt;p&gt;शुकेन तु समाख्यातांस्तान् दृष्ट्वा हरियूथपान्।&lt;br&gt;&#xA;समीपस्थं च रामस्य भ्रातरं स्वं विभीषणम् ॥ 6.29.1 ॥&lt;br&gt;&#xA;लक्ष्मणं च महावीर्यं भुजं रामस्य दक्षिणम्।&lt;br&gt;&#xA;सर्ववानरराजं च सुग्रीवं भीमाविक्रमम् ॥ 6.29.2 ॥&lt;br&gt;&#xA;किञ्चिदाविग्नहृदयो जातक्रोधश्च रावणः।&lt;br&gt;&#xA;भर्त्सयामास तौ वीरौ कथान्ते शुकसारणौ ॥ 6.29.3 ॥&lt;br&gt;&#xA;अधोमुखौ तौ प्रणतावब्रवीच्छुकसारणौ।&lt;br&gt;&#xA;रोषगद्गदया वाचा संरब्धः परुषं वचः ॥ 6.29.4 ॥&lt;br&gt;&#xA;न तावत् सदृशं नाम सचिवैरुपजीविभिः।&lt;br&gt;&#xA;विप्रियं नृपतेर्वक्तुं निग्रहप्रग्रहे प्रभोः ॥ 6.29.5 ॥&lt;br&gt;&#xA;रिपूणां प्रतिकूलानां युद्धार्थमभिवर्तताम्।&lt;br&gt;&#xA;उभाभ्यां सदृशं नाम वक्तुमप्रस्तवे स्तवम् ॥ 6.29.6 ॥&lt;br&gt;&#xA;सारं यद्राजशास्त्राणामनुजीव्यं न गृह्यते।&lt;br&gt;&#xA;गृहीतो वा न विज्ञातो भारो ज्ञानस्य वोह्यते ॥ 6.29.7 ॥&lt;br&gt;&#xA;ईदृशैः सचिवैर्युक्तो मूर्खैर्दिष्ट्या धराम्यहम् ॥ 6.29.8 ॥&lt;br&gt;&#xA;किन्नु मृत्योर्भयं नास्ति वक्तुं मां परुषं वचः।&lt;br&gt;&#xA;यस्य मे शासतो जिह्वा प्रयच्छति शुभाशुभम् ॥ 6.29.9 ॥&lt;br&gt;&#xA;अप्येव दहनं स्पृष्ट्वा वने तिष्ठन्ति पादपाः।&lt;br&gt;&#xA;राजदोषपरामृष्टास्तिष्ठन्ते नापराधिनः ॥ 6.29.10 ॥&lt;br&gt;&#xA;हन्यामहं त्विमौ पापौ शत्रुपक्ष प्रशंसकौ।&lt;br&gt;&#xA;यदि पूर्वोपकारैस्तु न क्रोधो मृदुतां व्रजेत् ॥ 6.29.11 ॥&lt;br&gt;&#xA;अपध्वंसत गच्छध्वं सन्निकर्षादितो मम।&lt;br&gt;&#xA;नहि वां हन्तुमिच्छामि स्मराम्युपकृतानि वाम् ॥ 6.29.12 ॥&lt;br&gt;&#xA;हतावेव कृतघ्नौ तौ मयि स्नेहपराङ्मुखौ ॥ 6.29.13 ॥&lt;br&gt;&#xA;एवमुक्तौ तु सव्रीडौ तावुभौ शुकसारणौ।&lt;br&gt;&#xA;रावणं जयशब्देन प्रतिनन्द्याभिनिस्सृतौ ॥ 6.29.14 ॥&lt;br&gt;&#xA;उपस्थापय मे शीघ्रं चारान्नीतिविशारदान्।&lt;br&gt;&#xA;महोदरस्तथोक्तस्तु शीघ्रमाज्ञापयच्चरान् ॥ 6.29.15 ॥&lt;br&gt;&#xA;ततश्चाराः सन्त्वरिताः प्राप्ताः पार्थिवशासनात्।&lt;br&gt;&#xA;उपस्थिताः प्राञ्जलयो वर्धयित्वा जयाशिषा ॥ 6.29.16 ॥&lt;br&gt;&#xA;तानब्रवीत्ततो वाक्यं रावणो राक्षसाधिपः।&lt;br&gt;&#xA;चारान् प्रत्यायितान् शूरान् भक्तान् विगतसाध्वसान् ॥ 6.29.17 ॥&lt;br&gt;&#xA;इतो गच्छत रामस्य व्यवसायं परीक्षथ।&lt;br&gt;&#xA;मन्त्रिष्वभ्यन्तरा येऽस्य प्रीत्या तेन समागताः ॥ 6.29.18 ॥&lt;br&gt;&#xA;कथं स्वपिति जागर्ति किमन्यच्च करिष्यति।&lt;br&gt;&#xA;विज्ञाय निपुणं सर्वमागन्तव्यमशेषतः ॥ 6.29.19 ॥&lt;br&gt;&#xA;चारेण विदितः शत्रुः पण्डितैर्वसुधाधिपैः।&lt;br&gt;&#xA;युद्धे स्वल्पेन यत्नेन समासाद्य निरस्यते ॥ 6.29.20 ॥&lt;br&gt;&#xA;चारास्तु ते तथेत्युक्त्वा प्रहृष्टा राक्षसेस्वरम्।&lt;br&gt;&#xA;शार्दूलमग्रतः कृत्वा ततश्चक्रुः प्रदक्षिणम् ॥ 6.29.21 ॥&lt;br&gt;&#xA;ततस्ते तं महात्मानं चारा राक्षससत्तमम्।&lt;br&gt;&#xA;कृत्वा प्रदक्षिणं जग्मुर्यत्र रामः सलक्ष्मणः ॥ 6.29.22 ॥&lt;br&gt;&#xA;ते सुवेलस्य शैलस्य समीपे रामलक्ष्मणौ।&lt;br&gt;&#xA;प्रच्छन्ना ददृशुर्गत्वा ससुग्रीवविभीषणौ ॥ 6.29.23 ॥&lt;br&gt;&#xA;प्रेक्षमाणाश्चमूं तां च बभूवुर्भयविक्लवाः ॥ 6.29.24 ॥&lt;br&gt;&#xA;ते तु धर्मात्मना दृष्टा राक्षसेन्द्रेण राक्षसाः ॥ 6.29.25 ॥&lt;br&gt;&#xA;विभीषणेन तत्रस्था निगृहीता यदृच्छया।&lt;br&gt;&#xA;शार्दूलो ग्राहितस्त्वेकः पापोऽयमिति राक्षसः ॥ 6.29.26 ॥&lt;br&gt;&#xA;मोचितः सोऽपि रामेण वध्यमानः प्लवङ्गमैः।&lt;br&gt;&#xA;आनृशंस्येन रामस्य मोचिता राक्षिसाः परे ॥ 6.29.27 ॥&lt;br&gt;&#xA;वानरैरर्दितास्ते तु विक्रान्तैर्लघुविक्रमैः।&lt;br&gt;&#xA;पुनर्लङ्कामनुप्राप्ताः श्वसन्तो नष्टचेतसः ॥ 6.29.28 ॥&lt;br&gt;&#xA;ततो दशग्रीवमुपस्थितास्तु ते चारा बहिर्नित्यचरा निशाचराः।&lt;br&gt;&#xA;गिरेः सुवेलस्य समीपवासिनं न्यवेदयन् भीमबलं महाबलाः ॥ 6.29.29 ॥&lt;/p&gt;</description>
    </item>
    <item>
      <title>०३० रावणेन शार्दूलप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/030_rAvaNena_shArdUlapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/03-raxas-sharaNAgatiH/030_rAvaNena_shArdUlapreShaNam/</guid>
      <description>&lt;p&gt;ततस्तमक्षोभ्यबलं लङ्काधिपतये चराः।&lt;br&gt;&#xA;सुवेले राघवं शैले निविष्टं प्रत्यवेदयन् ॥ 6.30.1 ॥&lt;br&gt;&#xA;चाराणां रावणः श्रुत्वा प्राप्तं रामं महाबलम्।&lt;br&gt;&#xA;जातोद्वेगोऽभवत् किञ्चिच्छार्दूलं वाक्यमब्रवीत् ॥ 6.30.2 ॥&lt;br&gt;&#xA;अयथावच्च ते वर्णो दीनश्चासि निशाचर।&lt;br&gt;&#xA;नासि कच्चिदमित्राणां क्रुद्धानां वशमागतः ॥ 6.30.3 ॥&lt;br&gt;&#xA;इति तेनानुशिष्टस्तु वाचं मन्दमुदीरयत्।&lt;br&gt;&#xA;तदा राक्षसशार्दूलं शार्दूलो भयविह्वलः ॥ 6.30.4 ॥&lt;br&gt;&#xA;न ते चारयितुं शक्या राजन् वानरपुङ्गवाः ॥ 6.30.5 ॥&lt;br&gt;&#xA;विक्रान्ता बलवन्तश्च राघवेण च रक्षिताः।&lt;br&gt;&#xA;नापि सम्भाषितुं शक्याः सम्प्रश्नोऽत्र न लभ्यते ॥ 6.30.6 ॥&lt;br&gt;&#xA;सर्वतो रक्ष्यते पन्था वानरैः पर्वतोपमैः।&lt;br&gt;&#xA;प्रविष्टमात्रे ज्ञातोऽहं बले तस्मिन्नचारिते ॥ 6.30.7 ॥&lt;br&gt;&#xA;बलादू गृहीतो रक्षोभिर्बहुधाऽस्मि विचालितः।&lt;br&gt;&#xA;जानुभिर्मुष्टिभिर्दन्तैस्तलैश्चाभिहतो भृशम् ॥ 6.30.8 ॥&lt;br&gt;&#xA;परिणीतोऽस्मि हरिभिर्बलवद्भिरमर्षणैः।&lt;br&gt;&#xA;परिणीय च सर्वत्र नीतोऽहं रामसंसदम् ॥ 6.30.9 ॥&lt;br&gt;&#xA;रुधिरादिग्धसर्वाङ्गो विह्वलश्चलितेन्द्रियः।&lt;br&gt;&#xA;हरिभिर्वध्यमानश्च याचमानः कृताञ्जलिः ॥ 6.30.10 ॥&lt;br&gt;&#xA;राघवेण परित्रातो जीवामीति यदृच्छया ॥ 6.30.11 ॥&lt;br&gt;&#xA;एष शैलैः शिलाभिश्च पूरयित्वा महार्णवम्।&lt;br&gt;&#xA;द्वारमाश्रित्य लङ्काया रामस्तिष्ठति सायुधः ॥ 6.30.12 ॥&lt;br&gt;&#xA;गरुडव्यूहमास्थाय सर्वतो हरिभिर्वृतः।&lt;br&gt;&#xA;मां विसृज्य महातेजा लङ्कामेवाभिवर्तते ॥ 6.30.13 ॥&lt;br&gt;&#xA;पुरा प्राकारमायाति क्षिप्रमेकतरं कुरु।&lt;br&gt;&#xA;सीतां वाऽस्मै प्रयच्छाशु सुयुद्धं वा प्रदीयताम् ॥ 6.30.14 ॥&lt;br&gt;&#xA;मनसा तं तदा प्रेक्ष्य तच्छुत्वा राक्षसाधिपः।&lt;br&gt;&#xA;शार्दूलं सुमहद्वाक्यमथोवाच स रावणः ॥ 6.30.15 ॥&lt;br&gt;&#xA;यदि मां प्रतियुद्ध्येरन् देवगन्धर्वदानवाः।&lt;br&gt;&#xA;नैव सीतां प्रदास्यामि सर्वलोकभयादपि ॥ 6.30.16 ॥&lt;br&gt;&#xA;एवमुक्त्वा महातेजा रावणः पुनरब्रवीत्।&lt;br&gt;&#xA;चारिता भवता सेना कोऽत्र शूराः प्लवङ्गमाः ॥ 6.30.17 ॥&lt;br&gt;&#xA;कीदृशाः किम्प्रभाः सोम्य वानरा ये दुरासदाः।&lt;br&gt;&#xA;कस्य पुत्राश्च पौत्राश्च तत्त्वमाख्याहि राक्षस ॥ 6.30.18 ॥&lt;br&gt;&#xA;तथाऽत्र प्रतिपत्स्यामि ज्ञात्वा तेषां बलाबलम्।&lt;br&gt;&#xA;अवश्यं बलसङ्ख्यानं कर्तव्यं युद्धमिच्छताम् ॥ 6.30.19 ॥&lt;br&gt;&#xA;तथैवमुक्तः शार्दूलो रावणेनोत्तमश्चरः।&lt;br&gt;&#xA;इदं वचनमारेभे वक्तुं रावणसन्निधौ ॥ 6.30.20 ॥&lt;br&gt;&#xA;अथर्क्षरजसः पुत्रो युधि राजा सुदुर्जयः।&lt;br&gt;&#xA;गद्गदस्याथ पुत्रोऽत्र जाम्बवानिति विश्रुतः ॥ 6.30.21 ॥&lt;br&gt;&#xA;गद्गदस्यैव पुत्रोऽन्यो गुरुपुत्रः शतक्रतोः।&lt;br&gt;&#xA;कदनं यस्य पुत्रेण कृतमेकेन रक्षसाम् ॥ 6.30.22 ॥&lt;br&gt;&#xA;सुषेणश्चापि धर्मात्मा पुत्रो धर्मस्य वीर्यवान्।&lt;br&gt;&#xA;सौम्यः सोमात्मजश्चात्र राजन् दधिमुखः कपिः ॥ 6.30.23 ॥&lt;br&gt;&#xA;सुमुखो दुर्मुखश्चात्र वेगदर्शी च वानरः।&lt;br&gt;&#xA;मृत्युर्वानररूपेण नूनं सृष्टः स्वयम्भुवा ॥ 6.30.24 ॥&lt;br&gt;&#xA;पुत्रो हुतवहस्याथ नीलः सेनापतिः स्वयम्।&lt;br&gt;&#xA;अनिलस्य च पुत्रोऽत्र हनुमानिति विश्रुतः ॥ 6.30.25 ॥&lt;br&gt;&#xA;नप्ता शक्रस्य दुर्धर्षो बलवानङ्गदो युवा।&lt;br&gt;&#xA;मैन्दश्च द्विविदश्चोभौ बलिनावश्विसम्भवौ ॥ 6.30.26 ॥&lt;br&gt;&#xA;पुत्रा वैवस्वतस्यात्र पञ्च कालान्तकोपमाः।&lt;br&gt;&#xA;गजो गवाक्षो गवयः शरभो गन्धमादनः ॥ 6.30.27 ॥&lt;br&gt;&#xA;दश वानरकोट्यश्च शूराणां युद्धकाङ्क्षिणाम्।&lt;br&gt;&#xA;श्रीमतां देवपुत्राणां शेषं नाख्यातुमुत्सहे ॥ 6.30.28 ॥&lt;br&gt;&#xA;पुत्रो दशरथस्यैष सिंहसंहननो युवा।&lt;br&gt;&#xA;दूषणो निहतो येन खरश्च त्रिशिरास्तथा ॥ 6.30.29 ॥&lt;br&gt;&#xA;नास्ति रामस्य सदृशो विक्रमे भुवि कश्चन।&lt;br&gt;&#xA;विराधो निहतो येन कबन्धश्चान्तकोपमः ॥ 6.30.30 ॥&lt;br&gt;&#xA;वक्तुं न शक्तो रामस्य नरः कश्चिद् गुणान् क्षितौ।&lt;br&gt;&#xA;जनस्थानगता येन यावन्ता राक्षसा हताः ॥ 6.30.31 ॥&lt;br&gt;&#xA;लक्ष्मणश्चात्र धर्मात्मा मातङ्गानामिवर्षभः।&lt;br&gt;&#xA;यस्य बाणपथं प्राप्य न जीवेदपि वासवः ॥ 6.30.32 ॥&lt;br&gt;&#xA;श्वेतो ज्योतिर्मुखश्चात्र भास्करस्यात्मसम्भवौ।&lt;br&gt;&#xA;वरुणस्य च पुत्रोऽन्यो हेमकूटः प्लवङ्गमः ॥ 6.30.33 ॥&lt;br&gt;&#xA;विश्वकर्मसुतो वीरो नलः प्लवगसत्तमः।&lt;br&gt;&#xA;विक्रान्तो बलवानत्र वसुपुत्रः सुदुर्धरः ॥ 6.30.34 ॥&lt;br&gt;&#xA;राक्षसानां वरिष्ठश्च तव भ्राता विभीषणः।&lt;br&gt;&#xA;परिगृह्य पुरीं लङ्कां राघवस्य हिते रतः ॥ 6.30.35 ॥&lt;br&gt;&#xA;इति सर्वं समाख्यातं तवेदं वानरं बलम्।&lt;br&gt;&#xA;सुवेलेऽधिष्ठितं शैले शेषकार्ये भवान् गतिः ॥ 6.30.36 ॥&lt;/p&gt;</description>
    </item>
  </channel>
</rss>
