<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०८-कुम्भकर्णः on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/</link>
    <description>Recent content in &#43;०८-कुम्भकर्णः on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/index.xml" rel="self" type="application/rss+xml" />
    <item>
      <title>०६० रावणेन कुम्भकर्णं बोधयितुं प्रयत्नः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/060_rAvaNena_kumbhakarNaM_bodhayituM_prayatnaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/060_rAvaNena_kumbhakarNaM_bodhayituM_prayatnaH/</guid>
      <description>&lt;p&gt;स प्रविश्य पुरीं लङ्कां रामबाणभयार्दितः।&lt;br&gt;&#xA;भग्नदर्पस्तदा राजा बभूव व्यथितेन्द्रियः ॥ 6.60.1 ॥&lt;br&gt;&#xA;मातङ्ग इव सिंहेन गरुडेनेव पन्नगः।&lt;br&gt;&#xA;अभिभूतोऽभवद्राजा राघवेण महात्मना ॥ 6.60.2 ॥&lt;br&gt;&#xA;ब्रह्मदण्डप्रकाशानां विद्युत्सदृशवर्चसाम्।&lt;br&gt;&#xA;स्मरन् राघवबाणानां विव्यथे राक्षसेश्वरः ॥ 6.60.3 ॥&lt;br&gt;&#xA;स काञ्चनमयं दिव्यमाश्रित्य परमासनम्।&lt;br&gt;&#xA;विप्रेक्षमाणो रक्षांसि रावणो वाक्यमब्रवीत् ॥ 6.60.4 ॥&lt;br&gt;&#xA;सर्वं तत् खलु मे मोघं यत्तप्तं परमं तपः।&lt;br&gt;&#xA;यत् समानो महेन्द्रेण मानुषेणास्मि निर्जितः ॥ 6.60.5 ॥&lt;br&gt;&#xA;इदं तद्ब्रह्मणो घोरं वाक्यं मामभ्युपस्थितम्।&lt;br&gt;&#xA;मानुषेभ्यो विजानीहि भयं त्वमिति तत्तथा ॥ 6.60.6 ॥&lt;br&gt;&#xA;देवदानवगन्धर्वैर्यक्षराक्षसपन्नगैः।&lt;br&gt;&#xA;अवध्यत्वं मया प्राप्तं मानुषेभ्यो न याचितम् ॥ 6.60.7 ॥&lt;br&gt;&#xA;विदितं मानुषं मन्ये रामं दशरथात्मजम्।&lt;br&gt;&#xA;इक्ष्वाकुकुलनाथेन अनरण्येन यत्पुरा ॥ 6.60.8 ॥&lt;br&gt;&#xA;यस्त्वां सपुत्रं सामात्यं सबलं साश्वसारथिम्।&lt;br&gt;&#xA;निहनिष्यति सङ्ग्रामे त्वां कुलाधम दुर्मते ॥ 6.60.9 ॥&lt;br&gt;&#xA;शप्तोऽहं वेदवत्या च यदा सा धर्षिता पुरा।&lt;br&gt;&#xA;सेयं सीता महाभागा जाता जनकनन्दिनी ॥ 6.60.10 ॥&lt;br&gt;&#xA;उमा नन्दीश्वरश्चापि रम्भा वरुणकन्यका।&lt;br&gt;&#xA;यथोक्तास्तपसा प्राप्तं न मिथ्या ऋषिभाषितम् ॥ 6.60.11 ॥&lt;br&gt;&#xA;एतदेवाभ्युपागम्य यत्नं कर्तुमिहार्हथ।&lt;br&gt;&#xA;राक्षसाश्चापि तिष्ठन्तु चर्यागोपुरमूर्द्धसु ॥ 6.60.12 ॥&lt;br&gt;&#xA;स चाप्रतिमगाम्भीरो देवदानवदर्पहा।&lt;br&gt;&#xA;ब्रह्मशापाभिभूतस्तु कुम्भकर्णो विबोध्यताम् ॥ 6.60.13 ॥&lt;br&gt;&#xA;स पराजितमात्मानं प्रहस्तं च निषूदितम्।&lt;br&gt;&#xA;ज्ञात्वा रक्षोबलं भीममादिदेश महाबलः ॥ 6.60.14 ॥&lt;br&gt;&#xA;द्वारेषु यत्नः क्रियतां प्राकारश्चाधिरुह्यताम्।&lt;br&gt;&#xA;निद्रावशसमाविष्टः कुम्भकर्णो विबोध्यताम् ॥ 6.60.15 ॥&lt;br&gt;&#xA;सुखं स्वपिति निश्चिन्तः कालोपहतचेतनः।&lt;br&gt;&#xA;नव षट् सप्त चाष्टौ च मासान् स्वपिति राक्षसः ॥ 6.60.16 ॥&lt;br&gt;&#xA;मन्त्रयित्वा प्रसुप्तोऽयमितस्तु नवमेऽहनि।&lt;br&gt;&#xA;तं तु बोधयत क्षिप्रं कुम्भकर्णं महाबलम् ॥ 6.60.17 ॥&lt;br&gt;&#xA;स तु सङ्ख्ये महाबाहुः ककुदः सर्वरक्षसाम्।&lt;br&gt;&#xA;वानरान् राजपुत्रौ च क्षिप्रमेव वधिष्यति ॥ 6.60.18 ॥&lt;br&gt;&#xA;एष केतुः परः सङ्ख्ये मुख्यो वै सर्वरक्षसाम्।&lt;br&gt;&#xA;कुम्भकर्णः सदा शेते मूढो ग्राम्यसुखे रतः ॥ 6.60.19 ॥&lt;br&gt;&#xA;रामेण हि निरस्तस्य सङ्ग्रामेऽस्मिन् सुदारुणे।&lt;br&gt;&#xA;भविष्यति न मे शोकः कुम्भकर्णे विबोधिते ॥ 6.60.20 ॥&lt;br&gt;&#xA;किं करिष्याम्यहं तेन शक्रतुल्यबलेन हि।&lt;br&gt;&#xA;ईद्दशे व्यसने प्राप्ते यो न साह्याय कल्पते ॥ 6.60.21 ॥&lt;br&gt;&#xA;ते तु तद्वचनं श्रुत्वा राक्षसेन्द्रस्य राक्षसाः।&lt;br&gt;&#xA;जग्मुः परमसम्भ्रान्ताः कुम्भकर्णनिवेशनम् ॥ 6.60.22 ॥&lt;br&gt;&#xA;ते रावणसमादिष्टा मांसशोणितभोजनाः।&lt;br&gt;&#xA;गन्धमाल्यांस्तथा भक्ष्यानादाय सहसा ययुः ॥ 6.60.23 ॥&lt;br&gt;&#xA;तां प्रविश्य महाद्वारां सर्वतो योजनायताम्।&lt;br&gt;&#xA;कुम्भकर्णगुहां रम्यां सर्वगन्धप्रवाहिनीम् ॥ 6.60.24 ॥&lt;br&gt;&#xA;कुम्भकर्णस्य निश्वासादवधूता महाबलाः।&lt;br&gt;&#xA;प्रतिष्ठमानाः कृच्छ्रेण यत्नात् प्रविविशुर्गुहाम् ॥ 6.60.25 ॥&lt;br&gt;&#xA;तां प्रविश्य गुहां रम्यां शुभां काञ्चनकुट्टिमाम्।&lt;br&gt;&#xA;ददृशुर्नैर्ऋतव्याघ्रं शयानं भीमदर्शनम् ॥ 6.60.26 ॥&lt;br&gt;&#xA;ते तु तं विकृतं सुप्तं विकीर्णमिव पर्वतम्।&lt;br&gt;&#xA;कुम्भकर्णं महानिद्रं सहिताः प्रत्यबोधयन् ॥ 6.60.27 ॥&lt;br&gt;&#xA;ऊर्ध्वरोमाञ्चिततनुं श्वसन्तमिव पन्नगम्।&lt;br&gt;&#xA;त्रासयन्तं महाश्वासैः शयानं भीमदर्शनम् ॥ 6.60.28 ॥&lt;br&gt;&#xA;भीमनासापुटं तं तु पातालविपुलाननम्।&lt;br&gt;&#xA;शय्यायां न्यस्तसर्वाङ्गं मेदोरुधिरगन्धिनम् ॥ 6.60.29 ॥&lt;br&gt;&#xA;काञ्चनाङ्गदनद्धाङ्गं किरीटिनमरिन्दमम्।&lt;br&gt;&#xA;ददृशुर्नैर्ऋतव्याघ्रं कुम्भकर्णं महाबलम् ॥ 6.60.30 ॥&lt;br&gt;&#xA;ततश्चक्रुर्महात्मानः कुम्भकर्णाग्रतस्तदा।&lt;br&gt;&#xA;मांसानां मेरुसङ्काशं राशिं परमतर्पणम् ॥ 6.60.31 ॥&lt;br&gt;&#xA;मृगाणां महिषाणां च वराहाणां च सञ्चयान्।&lt;br&gt;&#xA;चकुर्नैर्ऋतशार्दूला राशिमन्नस्य चाद्भुतम् ॥ 6.60.32 ॥&lt;br&gt;&#xA;ततः शोणितकुम्भांश्च मद्यानि विविधानि च ॥ 6.60.33 ॥&lt;br&gt;&#xA;पुरस्तात् कुम्भकर्णस्य चकुस्त्रिदशशत्रवः।&lt;br&gt;&#xA;लिलिपुश्च परार्ध्येन चन्दनेन परन्तपम् ॥ 6.60.34 ॥&lt;br&gt;&#xA;दिव्यैराच्छादयामासुर्माल्यैर्गन्धैः सुगन्धिभिः।&lt;br&gt;&#xA;धूपं सुगन्धं ससृजुस्तुष्टुवुश्च परन्तपम् ॥ 6.60.35 ॥&lt;br&gt;&#xA;शङ्खानापूरयामासुः शशाङ्कसदृशप्रभान्।&lt;br&gt;&#xA;तुमुलं युगपच्चापि विनेदुश्चाप्यमर्षिताः ॥ 6.60.36 ॥&lt;br&gt;&#xA;नेदुरास्फोटयामासुश्चिक्षिपुस्ते निशाचराः।&lt;br&gt;&#xA;कुम्भकर्णविबोधार्थं चक्रुस्ते विपुलं स्वनम् ॥ 6.60.37 ॥&lt;br&gt;&#xA;सशङ्खभेरीपणवप्रणादमास्फोटितक्ष्वेलितसिंहनादम्।&lt;br&gt;&#xA;दिशो द्रवन्तस्त्रिदिवं किरन्तः श्रुत्वा विहङ्गाः सहसा निपेतुः ॥ 6.60.38 ॥&lt;br&gt;&#xA;यदा भृशार्तैर्निनदैर्महात्मा न कुम्भकर्णो बुबुधे प्रसुप्तः।&lt;br&gt;&#xA;ततो मुसुण्ठीर्मुसलानि सर्वे रक्षोगणास्ते जगृहुर्गदाश्च ॥ 6.60.39 ॥&lt;br&gt;&#xA;तं शैलशृङ्गैर्मुसलैर्गदाभिर्वृक्षैस्तलैर्मुद्गरमुष्टिभिश्च।&lt;br&gt;&#xA;सुखप्रसुप्तं भुवि कुम्भकर्णं रक्षांस्युदग्राणि तदा निजघ्नुः ॥ 6.60.40 ॥&lt;br&gt;&#xA;तस्य निःश्वासवातेन कुम्भकर्णस्य रक्षसः।&lt;br&gt;&#xA;राक्षसा बलवन्तोऽपि स्थातुं नाशक्नुवन् पुरः ॥ 6.60.41 ॥&lt;br&gt;&#xA;ततः परिहिता गाढं राक्षसा भीमविक्रमाः ॥ 6.60.42 ॥&lt;br&gt;&#xA;मृदङ्गपणवान् भेरीः शङ्खकुम्भगणांस्तदा।&lt;br&gt;&#xA;दशराक्षससाहस्रा युगपत् पर्यवादयन् ॥ 6.60.43 ॥&lt;br&gt;&#xA;नीलाञ्जनचयाकारास्ते तु तं प्रत्यबोधयन्।&lt;br&gt;&#xA;अभिघ्नन्तो नदन्तश्च नैव संविविदे तु सः ॥ 6.60.44 ॥&lt;br&gt;&#xA;यदा चैनं न शेकुस्ते प्रतिबोधयितुं तदा।&lt;br&gt;&#xA;ततो गुरुतरं यत्नं दारुणं समुपाक्रमन् ॥ 6.60.45 ॥&lt;br&gt;&#xA;अश्वानुष्ट्रान् खरान्नागान् जघ्नुर्दण्डकशाङ्कुशैः।&lt;br&gt;&#xA;भेरीशङ्खमृदङ्गांश्च सर्वप्राणैरवादयन् ॥ 6.60.46 ॥&lt;br&gt;&#xA;निजघ्नुश्चास्य गात्राणि महाकाष्ठकटङ्करैः।&lt;br&gt;&#xA;मुद्गरैर्मुसलैश्चैव सर्वप्राणसमुद्यतैः ॥ 6.60.47 ॥&lt;br&gt;&#xA;तेन शब्देन महता लङ्का समभिपूरिता।&lt;br&gt;&#xA;सपर्वतवना सर्वा सोऽपि नैव प्रबुध्यते ॥ 6.60.48 ॥&lt;br&gt;&#xA;ततः सहस्रं भेरीणां युगपत् समहन्यत।&lt;br&gt;&#xA;मृष्टकाञ्चनकोणानामासक्तानां समन्ततः ॥ 6.60.49 ॥&lt;br&gt;&#xA;शापस्य वशमापन्नस्ततः क्रुद्धा निशाचराः।&lt;br&gt;&#xA;महाक्रोधसमाविष्टाः सर्वे भीमपराक्रमाः ॥ 6.60.50 ॥&lt;br&gt;&#xA;तद्रक्षो बोधयिष्यन्तश्चक्रुरन्ये पराक्रमम् ॥ 6.60.51 ॥&lt;br&gt;&#xA;अन्ये भेरीः समाजघ्नुरन्ये चक्रुर्महास्वनम्।&lt;br&gt;&#xA;केशानन्ये प्रलुलुपुः कर्णावन्ये दशन्ति च ॥ 6.60.52 ॥&lt;br&gt;&#xA;उदकुम्भशतान्यन्ये समसिञ्चन्त कर्णयोः।&lt;br&gt;&#xA;न कुम्भकर्णः पस्पन्दे महानिद्रावशं गतः ॥ 6.60.53 ॥&lt;br&gt;&#xA;अन्ये च बलिनस्तस्य कूटमुद्गरपाणयः।&lt;br&gt;&#xA;मूर्ध्नि वक्षसि गात्रेषु पातयन् कूटमुद्गरान् ॥ 6.60.54 ॥&lt;br&gt;&#xA;रज्जुबन्धनबद्धाभिः शतघ्नीभिश्च सर्वतः।&lt;br&gt;&#xA;वध्यमानो महाकायो न प्राबुध्यत राक्षसः ॥ 6.60.55 ॥&lt;br&gt;&#xA;वारणानां सहस्रं तु शरीरेऽस्य प्रधावितम्।&lt;br&gt;&#xA;कुम्भकर्णस्ततो बुद्धः स्पर्शं परमबुध्यत ॥ 6.60.56 ॥&lt;br&gt;&#xA;स पात्यमानैर्गिरिशृङ्गवृक्षैरचिन्तयंस्तान् विपुलान् प्रहारान्।&lt;br&gt;&#xA;निद्राक्षयात् क्षुद्भयपीडितश्च विजृम्भमाणः सहसोत्पपात ॥ 6.60.57 ॥&lt;br&gt;&#xA;स नागभोगाचलशृङ्गकल्पौ विक्षिप्य बाहू गिरिशृङ्गसारौ।&lt;br&gt;&#xA;विवृत्य वक्त्रं वडवामुखाभं निशाचरोऽसौ विकृतं जजृम्भे ॥ 6.60.58 ॥&lt;br&gt;&#xA;तस्य जाजृम्भमाणस्य वक्त्रं पातालसन्निभम्।&lt;br&gt;&#xA;ददृशे मेरुशृङ्गाग्रे दिवाकर इवोदितः ॥ 6.60.59 ॥&lt;br&gt;&#xA;स जृम्भमाणोऽतिबलः प्रतिबुद्धो निशाचरः।&lt;br&gt;&#xA;निःश्वासश्चास्य सञ्जज्ञे पर्वतादिव मारुतः ॥ 6.60.60 ॥&lt;br&gt;&#xA;रूपमुत्तिष्ठतस्तस्य कुम्भकर्णस्य तद्बभौ।&lt;br&gt;&#xA;तपान्ते सबलाकस्य मेघस्येव विवर्षतः ॥ 6.60.61 ॥&lt;br&gt;&#xA;तस्य दीप्ताग्निसदृशे विद्युत्सदृशवर्चसी।&lt;br&gt;&#xA;ददृशाते महानेत्रे दीप्ताविव महाग्रहौ ॥ 6.60.62 ॥&lt;br&gt;&#xA;ततस्त्वदर्शयन् सर्वान् भक्ष्यांश्च विविधान् बहून्।&lt;br&gt;&#xA;वराहान् महिषांश्चैव स बभक्ष महाबलः ॥ 6.60.63 ॥&lt;br&gt;&#xA;अदन् बुभुक्षितो मांसं शोणितं तृषितः पिबन्।&lt;br&gt;&#xA;मेदःकुम्भांश्च मद्यं च पपौ शक्ररिपुस्तदा ॥ 6.60.64 ॥&lt;br&gt;&#xA;ततस्तृप्त इति ज्ञात्वा समुत्पेतुर्निशाचराः।&lt;br&gt;&#xA;शिरोभिश्च प्रणम्यैनं सर्वतः पर्यवारयन् ॥ 6.60.65 ॥&lt;br&gt;&#xA;निद्राविशऽदनेत्रस्तु कलुषीकृतलोचनः।&lt;br&gt;&#xA;चारयन् सर्वतो दृष्टिं तान् ददर्श निशाचरान् ॥ 6.60.66 ॥&lt;br&gt;&#xA;स सर्वान् सान्त्वयामास नैर्ऋतान्नैर्ऋतर्षभः।&lt;br&gt;&#xA;बोधनाद् विस्मितश्चापि राक्षसानिदमब्रवीत् ॥ 6.60.67 ॥&lt;br&gt;&#xA;किमर्थमहमादृत्य भवद्भिः प्रतिबोधितः।&lt;br&gt;&#xA;कच्चित् सुकुशलं राज्ञो भयवानेष वा न किम् ॥ 6.60.68 ॥&lt;br&gt;&#xA;अथवा ध्रुवमन्येभ्यो भयं परमुपस्थितम्।&lt;br&gt;&#xA;यदर्थमेवं त्वरितैर्भवद्भिः प्रतिबोधितः ॥ 6.60.69 ॥&lt;br&gt;&#xA;अद्य राक्षसराजस्य भयमुत्पाटयाम्यहम्।&lt;br&gt;&#xA;पातयिष्ये महेन्द्रं वा शातयिष्ये तथाऽनलम् ॥ 6.60.70 ॥&lt;br&gt;&#xA;न ह्यल्पकारणे सुप्तं बोधयिष्यति मां गुरुः।&lt;br&gt;&#xA;तदाख्यातार्थतत्त्वेन मत्प्रबोधनकारणम् ॥ 6.60.71 ॥&lt;br&gt;&#xA;एवं ब्रुवाणं संरब्धं कुम्भकर्णं महाबलम्।&lt;br&gt;&#xA;यूपाक्षः सचिवो राज्ञः कृताञ्जलिरुवाच ह ॥ 6.60.72 ॥&lt;br&gt;&#xA;न नो दैवकृतं किञ्चिद्भयमस्ति कदाचन।&lt;br&gt;&#xA;मानुषान्नो भयं राजंस्तुमुलं सम्प्रबाधते ॥ 6.60.73 ॥&lt;br&gt;&#xA;न दैत्यदानवेभ्यो वा भयमस्ति हि तादृशम्।&lt;br&gt;&#xA;यादृशं मानुषं राजन् भयमस्मानुपस्थितम् ॥ 6.60.74 ॥&lt;br&gt;&#xA;वानरैः पर्वताकारैर्लङ्केयं परिवारिता।&lt;br&gt;&#xA;सीताहरणसन्तप्ताद्रामान्नस्तुमुलं भयम् ॥ 6.60.75 ॥&lt;br&gt;&#xA;एकेन वानरेणेयं पूर्वं दग्धा महापुरी।&lt;br&gt;&#xA;कुमारो निहतश्चाक्षः सानुयात्रः सकुञ्जरः ॥ 6.60.76 ॥&lt;br&gt;&#xA;स्वयं रक्षोधिपश्चापि पौलस्त्यो देवकण्टकः।&lt;br&gt;&#xA;मृतेति संयुगे मुक्तो रामेणादित्यतेजसा ॥ 6.60.77 ॥&lt;br&gt;&#xA;यन्न दैवैः कृतो राजा नापि दैत्यैर्न दानवैः।&lt;br&gt;&#xA;कृतः स इह रामेण विमुक्तः प्राणसंशयात् ॥ 6.60.78 ॥&lt;br&gt;&#xA;स यूपाक्षवचः श्रुत्वा भ्रातुर्युधि पराजयम्।&lt;br&gt;&#xA;कुम्भकर्णो विवृत्ताक्षो यूपाक्षमिदमब्रवीत् ॥ 6.60.79 ॥&lt;br&gt;&#xA;सर्वमद्यैव यूपाक्ष हरिसैन्यं सलक्ष्मणम्।&lt;br&gt;&#xA;राघवं च रणे हत्वा पश्चाद्द्रक्ष्यामि रावणम् ॥ 6.60.80 ॥&lt;br&gt;&#xA;राक्षसांस्तर्पयिष्यामि हरीणां मांसशोणितैः।&lt;br&gt;&#xA;रामलक्ष्मणयोश्चापि स्वयं पास्यामि शोणितम् ॥ 6.60.81 ॥&lt;br&gt;&#xA;तत्तस्य वाक्यं ब्रुवतो निशम्य सगर्वितं रोषविवृद्धदोषम्।&lt;br&gt;&#xA;महोदरो नैर्ऋतयोधमुख्यः कृताञ्जलिर्वाक्यमिदं बभाषे ॥ 6.60.82 ॥&lt;br&gt;&#xA;रावणस्य वचः श्रुत्वा गुणदोषौ विमृश्य च।&lt;br&gt;&#xA;पश्चादपि महाबाहो शत्रून् युधि विजेष्यसि ॥ 6.60.83 ॥&lt;br&gt;&#xA;महोदरवचः श्रुत्वा राक्षसैः परिवारितः।&lt;br&gt;&#xA;कुम्भकर्णो महातेजाः सम्प्रतस्थे महाबलः ॥ 6.60.84 ॥&lt;br&gt;&#xA;तं समुत्थाप्य भीमाक्षं भीमरूपपराक्रमम्।&lt;br&gt;&#xA;राक्षसास्त्वरिता जग्मुर्दशग्रीवनिवेशनम् ॥ 6.60.85 ॥&lt;br&gt;&#xA;ततो गत्वा दशग्रीवमासीनं परमासने।&lt;br&gt;&#xA;ऊचुर्बद्धाञ्जलिपुटाः सर्वे एव निशाचराः ॥ 6.60.86 ॥&lt;br&gt;&#xA;प्रबुद्धः कुम्भकर्णोऽयं भ्राता ते राक्षसर्षभ।&lt;br&gt;&#xA;कथं तत्रैव निर्यातु द्रक्ष्यस्येनमिहागतम् ॥ 6.60.87 ॥&lt;br&gt;&#xA;रावणस्त्वब्रवीद्धृष्टो राक्षसांस्तानुपस्थितान्।&lt;br&gt;&#xA;द्रष्टुमेनमिहेच्छामि यथान्यायं च पूज्यताम् ॥ 6.60.88 ॥&lt;br&gt;&#xA;तथेत्युक्त्वा तु ते सर्वे पुनरागम्य राक्षसाः।&lt;br&gt;&#xA;कुम्भकर्णमिदं वाक्यमूचू रावणचोदिताः ॥ 6.60.89 ॥&lt;br&gt;&#xA;द्रष्टुं त्वां काङ्क्षते राजा सर्वराक्षसपुङ्गवः।&lt;br&gt;&#xA;गमने क्रियतां बुद्धिर्भ्रातरं सम्प्रहर्षय ॥ 6.60.90 ॥&lt;br&gt;&#xA;कुम्भकर्णस्तु दुर्धर्षो भ्रातुराज्ञाय शासनम्।&lt;br&gt;&#xA;तथेत्युक्त्वा महाबाहुः शयनादुत्पपात ह ॥ 6.60.91 ॥&lt;br&gt;&#xA;प्रक्षाल्य वदनं हृष्टः स्नातः परमभूषितः।&lt;br&gt;&#xA;पिपासुस्त्वरयामास पानं बलसमीरणम् ॥ 6.60.92 ॥&lt;br&gt;&#xA;ततस्ते त्वरितास्तस्य राक्षसा रावणाज्ञया।&lt;br&gt;&#xA;मद्यकुम्भांश्च विविधान् क्षिप्रमेवोपहारयन् ॥ 6.60.93 ॥&lt;br&gt;&#xA;ईषत्समुत्कटो मत्तस्तेजोबलसमन्वितः।&lt;br&gt;&#xA;कुम्भकर्णो बभौ हृष्टः कालान्तकयमोपमः ॥ 6.60.94 ॥&lt;br&gt;&#xA;भ्रातुः स भवनं गच्छन् रक्षोगणसमन्वितः।&lt;br&gt;&#xA;कुम्भकर्णः पदन्यासैरकम्पयत मेदिनीम् ॥ 6.60.95 ॥&lt;br&gt;&#xA;स राजमार्गं वपुषा प्रकाशयन् सहस्ररश्मिर्धरणीमिवांशुभिः।&lt;br&gt;&#xA;जगाम तत्राञ्जलिमालया वृतः शतक्रतुर्गेहमिव स्वयम्भुवः ॥ 6.60.96 ॥&lt;br&gt;&#xA;तं राजमार्गस्थममित्रघातिनं वनौकसस्ते सहसा बहिः स्थिताः।&lt;br&gt;&#xA;दृष्ट्वाऽप्रमेयं गिरिशृङ्गकल्पं वितत्रसुस्ते हरियूथपालाः ॥ 6.60.97 ॥&lt;br&gt;&#xA;केचिच्छरण्यं शरणं स्म रामं व्रजन्ति केचिद्व्यथिताः पतन्ति।&lt;br&gt;&#xA;केचिद्दिशः स्म व्यथिताः प्रयान्ति केचिद्भयार्ता भुवि शेरते स्म ॥ 6.60.98 ॥&lt;br&gt;&#xA;तमद्रिशृङ्गप्रतिमं किरीटिनं स्पृशन्तमादित्यमिवात्मतेजसा।&lt;br&gt;&#xA;वनौकसः प्रेक्ष्य विवृद्धमद्भुतं भयार्दिता दुद्रुविरे ततस्ततः ॥ 6.60.99 ॥&lt;/p&gt;</description>
    </item>
    <item>
      <title>०६१ रामेण कुम्भकर्णबलश्रवणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/061_rAmeNa_kumbhakarNabalashravaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/061_rAmeNa_kumbhakarNabalashravaNam/</guid>
      <description>&lt;p&gt;ततो रामो भहातेजा धनुरादाय वीर्यवान्।&lt;br&gt;&#xA;किरीटिनं महाकायं कुम्भकर्णं ददर्श ह ॥ 6.61.1 ॥&lt;br&gt;&#xA;क्रममाणमिवाकाशं पुरा नारायणं प्रभुम्।&lt;br&gt;&#xA;सतोयाम्बुदसङ्काशं काञ्चनाङ्गदभूषणम् ॥ 6.61.2 ॥&lt;br&gt;&#xA;दृष्ट्वा पुनः प्रदुद्राव वानराणां महाचमूः ॥ 6.61.3 ॥&lt;br&gt;&#xA;विद्रुतां वाहिनीं दृष्ट्वा वर्धमानं च राक्षसम्।&lt;br&gt;&#xA;सविस्मयमिदं रामो विभीषणमुवाच ह ॥ 6.61.4 ॥&lt;br&gt;&#xA;कोऽसौ पर्वतसङ्काशः किरीटी हरिलोचनः।&lt;br&gt;&#xA;लङ्कायां दृश्यते वीर सविद्युदिव तोयदः ॥ 6.61.5 ॥&lt;br&gt;&#xA;पृथिव्याः केतुभूतोऽसौ महानेकोऽत्र दृश्यते।&lt;br&gt;&#xA;यं दृष्ट्वा वानराः सर्वे विद्रवन्ति ततस्ततः ॥ 6.61.6 ॥&lt;br&gt;&#xA;आचक्ष्व मे महान् कोऽसौ रक्षो वा यदि वाऽसुरः।&lt;br&gt;&#xA;न मयैवंविधं भूतं दृष्टपूर्वं कदाचन ॥ 6.61.7 ॥&lt;br&gt;&#xA;स पृष्टो राजपुत्रेण रामेणाक्लिष्टकर्मणा।&lt;br&gt;&#xA;विभीषणो महाप्राज्ञः काकुत्स्थमिदमब्रवीत् ॥ 6.61.8 ॥&lt;br&gt;&#xA;सैष विश्रवसः पुत्रः कुम्भकर्णः प्रतापवान्।&lt;br&gt;&#xA;अस्य प्रमाणात् सदृशो राक्षसोऽन्यो न विद्यते ॥ 6.61.9 ॥&lt;br&gt;&#xA;एतेन देवा युधि दानवाश्च यक्षा भुजङ्गाः पिशिताशनाश्च।&lt;br&gt;&#xA;गन्धर्वविद्याधरकिन्नराश्च सहस्रशो राघव सम्प्रभग्राः ॥ 6.61.10 ॥&lt;br&gt;&#xA;शूलपाणिं विरूपाक्षं कुम्भकर्णं महाबलम्।&lt;br&gt;&#xA;हन्तुं न शेकुस्त्रिदशाः कालोऽयमिति मोहिताः ॥ 6.61.11 ॥&lt;br&gt;&#xA;प्रकृत्या ह्येष तेजस्वी कुम्भकर्णो महाबलः।&lt;br&gt;&#xA;अन्येषां राक्षसेन्द्राणां वरदानकृतं बलम् ॥ 6.61.12 ॥&lt;br&gt;&#xA;एतेन जातमात्रेण क्षुधार्तेन महात्मना।&lt;br&gt;&#xA;भक्षितानि सहस्राणि सत्त्वानां सुबहून्यपि ॥ 6.61.13 ॥&lt;br&gt;&#xA;तेषु सम्भक्ष्यमाणेषु प्रजा भयनिपीडिताः।&lt;br&gt;&#xA;यान्ति स्म शरणं शक्रं तमप्यर्थं न्यवेदयन् ॥ 6.61.14 ॥&lt;br&gt;&#xA;स कुम्भकर्णं कुपितो महेन्द्रो जघान वज्रेण शितेन वज्री।&lt;br&gt;&#xA;स शक्रवज्राभिहतो महात्मा चचाल कोपाच्च भृशं ननाद ॥ 6.61.15 ॥&lt;br&gt;&#xA;तस्य नानद्यमानस्य कुम्भकर्णस्य धीमतः।&lt;br&gt;&#xA;श्रुत्वाऽतिनादं वित्रस्ता भूयो भूमिर्वितत्रसे ॥ 6.61.16 ॥&lt;br&gt;&#xA;तत्र कोपान्महेन्द्रस्य कुम्भकर्णो महाबलः।&lt;br&gt;&#xA;विकृष्यैरावताद्दन्तं जघानोरसि वासवम् ॥ 6.61.17 ॥&lt;br&gt;&#xA;कुम्भकर्णप्रहारार्तो विजज्वाल स वासवः।&lt;br&gt;&#xA;ततो विषेदुः सहसा देवब्रह्मर्षिदानवाः ॥ 6.61.18 ॥&lt;br&gt;&#xA;प्रजाभिः सह शक्रश्च ययौ स्थानं स्वयम्भुवः।&lt;br&gt;&#xA;कुम्भकर्णस्य दौरात्म्यं शशंसुस्ते प्रजापतेः ॥ 6.61.19 ॥&lt;br&gt;&#xA;प्रजानां भक्षणं चापि देवानां चापि धर्षणम्।&lt;br&gt;&#xA;आश्रमध्वंसनं चापि परस्त्रीहरणं भृशम् ॥ 6.61.20 ॥&lt;br&gt;&#xA;एवं प्रजा यदि त्वेष भक्षयिष्यति नित्यशः।&lt;br&gt;&#xA;अचिरेणैव कालेन शून्यो लोको भविष्यति ॥ 6.61.21 ॥&lt;br&gt;&#xA;वासवस्य वचः श्रुत्वा सर्वलोकपितामहः।&lt;br&gt;&#xA;रक्षांस्यावाहयामास कुम्भकर्णं ददर्श ह ॥ 6.61.22 ॥&lt;br&gt;&#xA;कुम्भकर्णं समीक्ष्यैव वितत्रास प्रजापतिः।&lt;br&gt;&#xA;दृष्ट्वा विश्वास्य चैवेदं स्वयम्भूरिदमब्रवीत् ॥ 6.61.23 ॥&lt;br&gt;&#xA;ध्रुवं लोकविनाशाय पौलस्त्येनासि निर्मितः।&lt;br&gt;&#xA;तस्मात्त्वमद्यप्रभृति मृतकल्पः शयिष्यसे ॥ 6.61.24 ॥&lt;br&gt;&#xA;ब्रह्मशापाभिभूतोऽथ निपपाताग्रतः प्रभोः।&lt;br&gt;&#xA;ततः परमसम्भ्रान्तो रावणो वाक्यमब्रवीत् ॥ 6.61.25 ॥&lt;br&gt;&#xA;विवृद्धः काञ्चनो वृक्षः फलकाले निकृत्यते।&lt;br&gt;&#xA;न नप्तारं स्वकं न्याय्यं शप्तुमेवं प्रजापते ॥ 6.61.26 ॥&lt;br&gt;&#xA;न मिथ्यावचनश्च त्वं स्वप्स्यत्येष न संशयः।&lt;br&gt;&#xA;कालस्तु क्रियतामस्य शयने जागरे तथा ॥ 6.61.27 ॥&lt;br&gt;&#xA;रावणस्य वचः श्रुत्वा स्वयम्भूरिदमब्रवीत् ॥ 6.61.28 ॥&lt;br&gt;&#xA;एकेनाह्ना त्वसौ वीरश्चरन् भूमिं बुभुक्षितः।&lt;br&gt;&#xA;व्यात्तास्यो भक्षयेल्लोकान् सक्रुद्ध इव पावकः ॥ 6.61.29 ॥&lt;br&gt;&#xA;सोऽसौ व्यसनमापन्नः कुम्भकर्णमबोधयत्।&lt;br&gt;&#xA;त्वत्पराक्रमभीतश्च राजा सम्प्रति रावणः ॥ 6.61.30 ॥&lt;br&gt;&#xA;स एष निर्गतो वीरः शिबिराद्भीमविक्रमः।&lt;br&gt;&#xA;वानरान् भृशसङ्क्रुद्धो भक्षयन् परिधावति ॥ 6.61.31 ॥&lt;br&gt;&#xA;कुम्भकर्णं समीक्ष्यैव हरयोऽद्य प्रविद्रुताः।&lt;br&gt;&#xA;कथमेनं रणे क्रुद्धं वारयिष्यन्ति वानराः ॥ 6.61.32 ॥&lt;br&gt;&#xA;उच्यन्तां वानराः सर्वे यन्त्रमेतत् समुच्छ्रितम्।&lt;br&gt;&#xA;इति विज्ञाय हरयो भविष्यन्तीह निर्भयाः ॥ 6.61.33 ॥&lt;br&gt;&#xA;विभीषणवचः श्रुत्वा हेतुमत् सुमुखेरितम्।&lt;br&gt;&#xA;उवाच राघवो वाक्यं नीलं सेनापतिं तदा ॥ 6.61.34 ॥&lt;br&gt;&#xA;गच्छ सैन्यानि सर्वाणि व्यूह्य तिष्ठस्व पावके।&lt;br&gt;&#xA;द्वाराण्यादाय लङ्कायाश्चर्याश्चाप्यथ सङ्क्रमान् ॥ 6.61.35 ॥&lt;br&gt;&#xA;शैलशृङ्गाणि वृक्षांश्च शिलाश्चाप्युपसंहर।&lt;br&gt;&#xA;तिष्ठन्तु वानराः सर्वे सायुधाः शैलपाणयः ॥ 6.61.36 ॥&lt;br&gt;&#xA;राघवेण समादिष्टो नीलो हरिचमूपतिः।&lt;br&gt;&#xA;शशास वानरानीकं यथावत् कपिकुञ्जरः ॥ 6.61.37 ॥&lt;br&gt;&#xA;ततो गवाक्षः शरभो हनुमानङ्गदस्तथा।&lt;br&gt;&#xA;शैलशृङ्गाणि शैलाभा गृहीत्वा द्वारमभ्ययुः ॥ 6.61.38 ॥&lt;br&gt;&#xA;रामवाक्यमुपश्रुत्य हरयो जितकाशिनः।&lt;br&gt;&#xA;पादपैरर्दयन् वीरा वानराः परवाहिनीम् ॥ 6.61.39 ॥&lt;br&gt;&#xA;ततो हरीणां तदनीकमुग्रं रराज शैलोद्यतदीप्तहस्तम्।&lt;br&gt;&#xA;गिरेः समीपानुगतं यथैव महन्महाम्भोधरजालमुग्रम् ॥ 6.61.40 ॥&lt;/p&gt;</description>
    </item>
    <item>
      <title>०६२ कुम्भकर्णेन रावणान्तःपुरप्रवेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/062_kumbhakarNena_rAvaNAntaHpurapraveshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/062_kumbhakarNena_rAvaNAntaHpurapraveshaH/</guid>
      <description>&lt;p&gt;स तु राक्षसशार्दूलो निद्रामदसमाकुलः।&lt;br&gt;&#xA;राजमार्गं श्रिया जुष्टं ययौ विपुलविक्रमः ॥ 6.62.1 ॥&lt;br&gt;&#xA;राक्षसानां सहस्रैश्च वृतः परमदुर्जयः।&lt;br&gt;&#xA;गृहेभ्यः पुष्पवर्षेण कीर्यमाणस्तदा ययौ ॥ 6.62.2 ॥&lt;br&gt;&#xA;स हेमजालिविततं भानुभास्वरदर्शनम्।&lt;br&gt;&#xA;ददर्श विपुलं रम्यं राक्षसेन्द्रनिवेशनम् ॥ 6.62.3 ॥&lt;br&gt;&#xA;स तत्तदा सूर्य इवाभ्रजालं प्रविश्य रक्षोधिपतेर्निवेशम्।&lt;br&gt;&#xA;ददर्श दूरेऽग्रजमासनस्थं स्वयम्भुवं शक्र इवासनस्थम् ॥ 6.62.4 ॥&lt;br&gt;&#xA;भ्रातुः स भवनं गच्छन् रक्षोगणसमन्वितम्।&lt;br&gt;&#xA;कुम्भकर्णः पदन्यासैरकम्पयत मेदिनीम् ॥ 6.62.5 ॥&lt;br&gt;&#xA;सोऽभिगम्य गृहं भ्रातुः कक्ष्यामभिविगाह्य च।&lt;br&gt;&#xA;ददर्शोद्विग्नमासीनं विमाने पुष्पके गुरुम् ॥ 6.62.6 ॥&lt;br&gt;&#xA;अथ दृष्ट्वा दशग्रीवः कुम्भकर्णमुपस्थितम्।&lt;br&gt;&#xA;तूर्णमुत्थाय संहृष्टः सन्निकर्षमुपानयत् ॥ 6.62.7 ॥&lt;br&gt;&#xA;अथासीनस्य पर्यङ्के कुम्भकर्णो महाबलः।&lt;br&gt;&#xA;भ्रातुर्ववन्दे चरणौ किं कृत्यमिति चाब्रवीत् ॥ 6.62.8 ॥&lt;br&gt;&#xA;उत्पत्य चैनं मुदितो रावणः परिषस्वजे।&lt;br&gt;&#xA;स भ्रात्रा सम्परिष्वक्तो यथावच्छाभिनन्दितः ॥ 6.62.9 ॥&lt;br&gt;&#xA;स तदासनमाश्रित्य कुम्भकर्णो महाबलः।&lt;br&gt;&#xA;संरक्तनयनः कोपाद्रावणं वाक्यमब्रवीत् ॥ 6.62.10 ॥&lt;br&gt;&#xA;किमर्थमहमादृत्य त्वया राजन् विबोधितः।&lt;br&gt;&#xA;शंस कस्माद्भयं तेऽस्ति कोऽद्य प्रेतो भविष्यति ॥ 6.62.11 ॥&lt;br&gt;&#xA;भ्रातरं रावणः कुद्धं कुम्भकर्णमवस्थितम्।&lt;br&gt;&#xA;ईषत्तु परिवृत्ताभ्यां नेत्राभ्यां वाक्यमब्रवीत् ॥ 6.62.12 ॥&lt;br&gt;&#xA;अद्य ते सुमहान् कालः शयानस्य महाबल।&lt;br&gt;&#xA;सुखितस्त्वं न जानीषे मम रामकृतं भयम् ॥ 6.62.13 ॥&lt;br&gt;&#xA;एष दाशरथी रामः सुग्रीवसहितो बली।&lt;br&gt;&#xA;समुद्रं सबलस्तीर्त्वा मूलं नः परिकृन्तति ॥ 6.62.14 ॥&lt;br&gt;&#xA;हन्त पश्यस्व लङ्कायां वनान्युपवनानि च।&lt;br&gt;&#xA;सेतुना सुखमागम्य वानरैकार्णवीकृतम् ॥ 6.62.15 ॥&lt;br&gt;&#xA;ये रक्षसां मुख्यतमा हतास्ते वानरैर्युधि।&lt;br&gt;&#xA;वानराणां क्षयं युद्धे न पश्यामि कदाचन ॥ 6.62.16 ॥&lt;br&gt;&#xA;न चापि वानरा युद्धे जितपूर्वाः कदाचन ॥ 6.62.17 ॥&lt;br&gt;&#xA;तदेतद्भयमुत्पन्नं त्रायस्वेमां महाबल।&lt;br&gt;&#xA;नाशय त्वमिमानद्य तदर्थं बोधितो भवान् ॥ 6.62.18 ॥&lt;br&gt;&#xA;सर्वक्षपितकोशं च स त्वमभ्यवपद्य माम्।&lt;br&gt;&#xA;त्रायस्वेमां पुरीं लङ्कां बालवृद्धावशेषिताम् ॥ 6.62.19 ॥&lt;br&gt;&#xA;भ्रातुरर्थे महाबाहो कुरु कर्म सुदुष्करम्।&lt;br&gt;&#xA;मयैवं नोक्तपूर्वो हि कच्चिद् भ्रातः परन्तप ॥ 6.62.20 ॥&lt;br&gt;&#xA;दैवासुरेषु युद्धेषु बहुशो राक्षसर्षभ।&lt;br&gt;&#xA;त्वया देवाः प्रतिव्यूह्य निर्जिताश्चासुरा युधि ॥ 6.62.21 ॥&lt;br&gt;&#xA;तदेतत् सर्वमातिष्ठ वीर्यं भीमपराक्रम।&lt;br&gt;&#xA;न हि ते सर्वभूतेषु दृश्यते सदृशो बली ॥ 6.62.22 ॥&lt;br&gt;&#xA;कुरुष्व मे प्रियहितमेतदुत्तमं यथाप्रियं प्रियरणबान्धवप्रिय।&lt;br&gt;&#xA;स्वतेजसा विधम सपत्नवाहिनीं शरद्घनं पवन इवोद्यतो महान् ॥ 6.62.23 ॥&lt;/p&gt;</description>
    </item>
    <item>
      <title>०६३ कुम्भकर्णेन रावणाश्वासनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/063_kumbhakarNena_rAvaNAshvAsanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/063_kumbhakarNena_rAvaNAshvAsanam/</guid>
      <description>&lt;p&gt;तस्य राक्षसराजस्य निशम्य परिदेवितम्।&lt;br&gt;&#xA;कुम्भकर्णो बभाषेदं वचनं प्रजहास च ॥ 6.63.1 ॥&lt;br&gt;&#xA;दृष्टो दोषो हि योऽस्माभिः पुरा मन्त्रविनिर्णये।&lt;br&gt;&#xA;हितेष्वनभिरक्तेन सोऽयमासादितस्त्वया ॥ 6.63.2 ॥&lt;br&gt;&#xA;शीघ्रं खल्वभ्युपेतं त्वां फलं पापस्य कर्मणः।&lt;br&gt;&#xA;निरयेष्वेव पतनं यथा दुष्कृतकर्मणः ॥ 6.63.3 ॥&lt;br&gt;&#xA;प्रथमं वै महाराज कृत्यमेतदचिन्तितम्।&lt;br&gt;&#xA;केवलं वीर्यदर्पेण नानुबन्धो विचारितः ॥ 6.63.4 ॥&lt;br&gt;&#xA;यः पश्चात् पूर्वकार्याणि कुर्यादैश्वर्यमास्थितः।&lt;br&gt;&#xA;पूर्वं चापरकार्याणि न स वेद नयानयौ ॥ 6.63.5 ॥&lt;br&gt;&#xA;देशकालविहीनानि कर्माणि विपरीतवत्।&lt;br&gt;&#xA;क्रियमाणानि दुष्यन्ति हवींष्यप्रयतेष्विव ॥ 6.63.6 ॥&lt;br&gt;&#xA;त्रयाणां पञ्चधा योगं कर्मणां यः प्रपश्यति।&lt;br&gt;&#xA;सचिवैः समयं कृत्वा स सभ्ये वर्तते पथि ॥ 6.63.7 ॥&lt;br&gt;&#xA;यथागमं च यो राजा समयं विचिकीर्षति।&lt;br&gt;&#xA;बुध्यते सचिवान् बुद्ध्या सुहृदश्चानुपश्यति ॥ 6.63.8 ॥&lt;br&gt;&#xA;धर्ममर्थं च कामं च सर्वान् वा रक्षसां पते।&lt;br&gt;&#xA;भजेत पुरुषः काले त्रीणि द्वन्द्वानि वा पुनः ॥ 6.63.9 ॥&lt;br&gt;&#xA;त्रिषु चैतेषु यच्छ्रेष्ठं श्रुत्वा तन्नावबुध्यते।&lt;br&gt;&#xA;राजा वा राजमात्रो वा व्यर्थं तस्य बहुश्रुतम् ॥ 6.63.10 ॥&lt;br&gt;&#xA;उपप्रदानं सान्त्वं वा भेदं काले च विक्रमम्।&lt;br&gt;&#xA;योगं च रक्षसां श्रेष्ठ तावुभौ च नयानयौ ॥ 6.63.11 ॥&lt;br&gt;&#xA;काले धर्मार्थकामान् यः सम्मन्त्र्य सचिवैः सह।&lt;br&gt;&#xA;निषेवेतात्मवान् लोके न स व्यसनमाप्नुयात् ॥ 6.63.12 ॥&lt;br&gt;&#xA;हितानुबन्धमालोच्य कार्याकार्यमिहात्मनः।&lt;br&gt;&#xA;राजा सहार्थतत्त्वज्ञैः सचिवैः स हि जीवति ॥ 6.63.13 ॥&lt;br&gt;&#xA;अनभिज्ञाय शास्त्रार्थान् पुरुषाः पशुबुद्धयः।&lt;br&gt;&#xA;प्रागल्भ्याद्वक्तुमिच्छन्ति मन्त्रेष्वभ्यन्तरीकृताः ॥ 6.63.14 ॥&lt;br&gt;&#xA;अशास्त्रविदुषां तेषां न कार्यमहितं वचः।&lt;br&gt;&#xA;अर्थशास्त्रानभिज्ञानां विपुलां श्रियमिच्छताम् ॥ 6.63.15 ॥&lt;br&gt;&#xA;अहितं च हिताकारं धार्ष्ट्याज्जल्पन्ति ये नराः।&lt;br&gt;&#xA;अवेक्ष्य मन्त्रबाह्यास्ते कर्तव्याः कृत्यदूषणाः ॥ 6.63.16 ॥&lt;br&gt;&#xA;विनाशयन्तो भर्तारं सहिताः शत्रुभिर्बुधैः।&lt;br&gt;&#xA;विपरीतानि कृत्यानि कारयन्तीह मन्त्रिणः ॥ 6.63.17 ॥&lt;br&gt;&#xA;तान् भर्ता मित्रसङ्काशानमित्रान् मन्त्रनिर्णये।&lt;br&gt;&#xA;व्यवहारेण जानीयात् सचिवानुपसंहितान् ॥ 6.63.18 ॥&lt;br&gt;&#xA;चपलस्येह कृत्यानि सहसानुप्रधावतः।&lt;br&gt;&#xA;छिद्रमन्ये प्रपद्यन्ते क्रौञ्चस्य स्वमिव द्विजाः ॥ 6.63.19 ॥&lt;br&gt;&#xA;यो हि शत्रुमविज्ञाय नात्मानमभिरक्षति।&lt;br&gt;&#xA;अवाप्नोति हि सोऽनर्थान् स्थानाच्च व्यवरोप्यते ॥ 6.63.20 ॥&lt;br&gt;&#xA;यदुक्तमिह ते पूर्वं क्रियतामनुजेन च।&lt;br&gt;&#xA;तदेव नो हितं कार्यं यदिच्छसि च तत् कुरु ॥ 6.63.21 ॥&lt;br&gt;&#xA;तत्तु श्रुत्वा दशग्रीवः कुम्भकर्णस्य भाषितम्।&lt;br&gt;&#xA;भ्रुकुटिं चैव सञ्चक्रे क्रुद्धश्चैनमभाषत ॥ 6.63.22 ॥&lt;br&gt;&#xA;मान्यो गुरुरिवाचार्यः किं मां त्वमनुशाससि।&lt;br&gt;&#xA;किमेवं वाक्छ्रमं कृत्वा युक्तं विधीयताम् ॥ 6.63.23 ॥&lt;br&gt;&#xA;विभ्रमाच्चित्तमोहाद्वा बलवीर्याश्रयेण वा।&lt;br&gt;&#xA;नाभिपन्नमिदानीं यद्व्यर्थास्तस्य पुनः कथाः ॥ 6.63.24 ॥&lt;br&gt;&#xA;अस्मिन् काले तु यद्युक्तं तदिदानीं विधीयताम्।&lt;br&gt;&#xA;गतं तु नानुशोचन्ति गतं तु गतमेव हि ॥ 6.63.25 ॥&lt;br&gt;&#xA;यदि खल्वस्ति मे स्नेहो विक्रमं वाऽवगच्छसि।&lt;br&gt;&#xA;यदि वा कार्यमेतत्ते हृदि कार्यतमं मतम् ॥ 6.63.26 ॥&lt;br&gt;&#xA;स सुहृद् यो विपन्नार्थं दीनमभ्यवपद्यते।&lt;br&gt;&#xA;स बन्धुर्योऽपनीतेषु साहाय्यायोपकल्पते ॥ 6.63.27 ॥&lt;br&gt;&#xA;तमथैवं ब्रुवाणं तु वचनं धीरदारुणम्।&lt;br&gt;&#xA;रुष्टोऽयमिति विज्ञाय शनैः श्लक्ष्णमुवाच ह ॥ 6.63.28 ॥&lt;br&gt;&#xA;अतीव हि समालक्ष्य भ्रातरं क्षुभितेन्द्रियम्।&lt;br&gt;&#xA;कुम्भकर्णः शनैर्वाक्यं बभाषे परिसान्त्वयन् ॥ 6.63.29 ॥&lt;br&gt;&#xA;अलं राक्षसराजेन्द्र सन्तापमुपपद्य ते।&lt;br&gt;&#xA;रोषं च सम्परित्यज्य स्वस्थो भवितुमर्हसि ॥ 6.63.30 ॥&lt;br&gt;&#xA;नैतन्मनसि कर्तव्यं मयि जीवति पार्थिव।&lt;br&gt;&#xA;तमहं नाशयिष्यामि यत्कृते परितप्यसे ॥ 6.63.31 ॥&lt;br&gt;&#xA;अवश्यं तु हितं वाच्यं सर्वावस्थं मया तव।&lt;br&gt;&#xA;बन्धुभावादभिहितं भ्रातृस्नेहाच्च पार्थिव ॥ 6.63.32 ॥&lt;br&gt;&#xA;सदृशं यत्तु कालेऽस्मिन् कर्तुं स्निग्धेन बन्धुना।&lt;br&gt;&#xA;शत्रूणां कदनं पश्य क्रियमाणं मया रणे ॥ 6.63.33 ॥&lt;br&gt;&#xA;अद्य पश्य महाबाहो मया समरमूर्धनि।&lt;br&gt;&#xA;हते रामे सह भ्रात्रा द्रवन्तीं परवाहिनीम् ॥ 6.63.34 ॥&lt;br&gt;&#xA;अद्य रामस्य तद् दृष्ट्वा मयाऽऽनीतं रणाच्छिरः।&lt;br&gt;&#xA;सुखी भव महाबाहो सीता भवतु दुःखिता ॥ 6.63.35 ॥&lt;br&gt;&#xA;अद्य रामस्य पश्यन्तु निधनं सुमहत् प्रियम्।&lt;br&gt;&#xA;लङ्कायां राक्षसाः सर्वे ये ते निहतबान्धवाः ॥ 6.63.36 ॥&lt;br&gt;&#xA;अद्य शोकपरीतानां स्वबन्धुवधकारणात्।&lt;br&gt;&#xA;शत्रोर्युधि विनाशेन करोम्यास्रप्रमार्जनम् ॥ 6.63.37 ॥&lt;br&gt;&#xA;अद्य पर्वतसङ्काशं ससूर्यमिव तोयदम्।&lt;br&gt;&#xA;विकीर्णं पश्य समरे सुग्रीवं प्लवगोत्तमम् ॥ 6.63.38 ॥&lt;br&gt;&#xA;कथं त्वं राक्षसैरेभिर्मया च परिरक्षितः।&lt;br&gt;&#xA;जिघांसुभिर्दाशरथिं वध्यसे त्वमिहानघ ॥ 6.63.39 ॥&lt;br&gt;&#xA;अथ पूर्वं हते तेन मयि त्वां हन्ति राघवः।&lt;br&gt;&#xA;नाहमात्मनि सन्तापं गच्छेयं राक्षसाधिप ॥ 6.63.40 ॥&lt;br&gt;&#xA;कामं त्विदानीमपि मां व्यादिश त्वं परन्तप।&lt;br&gt;&#xA;न परः प्रेषणीयस्ते युद्धायातुलविक्रम ॥ 6.63.41 ॥&lt;br&gt;&#xA;अहमुत्सादयिष्यामि शत्रूंस्तव महाबल ॥ 6.63.42 ॥&lt;br&gt;&#xA;यदि शक्रो यदि यमो यदि पावकमारुतौ।&lt;br&gt;&#xA;तानहं योधयिष्यामि कुबेरवरुणावपि ॥ 6.63.43 ॥&lt;br&gt;&#xA;गिरिमात्रशरीरस्य शितशूलधरस्य मे।&lt;br&gt;&#xA;नर्दतस्तीक्ष्णदंष्ट्रस्य बिभीयाच्च पुरन्दरः ॥ 6.63.44 ॥&lt;br&gt;&#xA;अथवा त्यक्तशस्त्रस्य मृद्नतस्तरसा रिपून्।&lt;br&gt;&#xA;न मे प्रतिमुखे स्थातुं कश्चिच्छक्तो जिजीविषुः ॥ 6.63.45 ॥&lt;br&gt;&#xA;नैव शक्त्या न गदया नासिना निशितैः शरैः।&lt;br&gt;&#xA;हस्ताभ्यामेव संरब्धो हनिष्याम्यपि वज्रिणम् ॥ 6.63.46 ॥&lt;br&gt;&#xA;यदि मे मुष्टिवेगं स राघवोऽद्य सहिष्यते।&lt;br&gt;&#xA;ततः पास्यन्ति बाणौघा रुधिरं राघवस्य तु ॥ 6.63.47 ॥&lt;br&gt;&#xA;चिन्तया बाध्यसे राजन् किमर्थं मयि तिष्ठति।&lt;br&gt;&#xA;सोऽहं शत्रुविनाशाय तव निर्यातुमुद्यतः ॥ 6.63.48 ॥&lt;br&gt;&#xA;राघवं लक्ष्मणं चैव सुग्रीवं च महाबलम्।&lt;br&gt;&#xA;हनुमन्तं च रक्षोघ्नं लङ्का येन प्रदीपिता ॥ 6.63.49 ॥&lt;br&gt;&#xA;हरींश्चापि हनिष्यामि संयुगे समवस्थितान्।&lt;br&gt;&#xA;असाधारणमिच्छामि तव दातुं महद्यशः ॥ 6.63.50 ॥&lt;br&gt;&#xA;यदि चेन्द्राद्भयं राजन् यदि वापि स्वयम्भुवः ॥ 6.63.51 ॥&lt;br&gt;&#xA;यमं च शमयिष्यामि भक्षयिष्यामि पावकम्।&lt;br&gt;&#xA;आदित्यं पातयिष्यामि सनक्षत्रं महीतले ॥ 6.63.52 ॥&lt;br&gt;&#xA;शतक्रतुं वधिष्यामि पास्यामि वरुणालयम्।&lt;br&gt;&#xA;पर्वतांश्चूर्णयिष्यामि दारयिष्यामि मेदिनीम् ॥ 6.63.53 ॥&lt;br&gt;&#xA;दीर्घकालं प्रसुप्तस्य कुम्भकर्णस्य विक्रमम्।&lt;br&gt;&#xA;अद्य पश्यन्तु भूतानि भक्ष्यमाणानि सर्वशः ॥ 6.63.54 ॥&lt;br&gt;&#xA;नन्विदं त्रिदिवं सर्वमाहारस्य न पूर्यते ॥ 6.63.55 ॥&lt;br&gt;&#xA;वधेन ते दाशरथेः सुखार्हं सुखं समाहर्तुमहं व्रजामि।&lt;br&gt;&#xA;निहत्य रामं सह लक्ष्मणेन खादामि सर्वान् हरियूथमुख्यान् ॥ 6.63.56 ॥&lt;br&gt;&#xA;रमस्व कामं पिब चाग्र्यवारुणीं कुरुष्व कृत्यानि विनीयतां ज्वरः।&lt;br&gt;&#xA;मयाऽद्य रामे गमिते यमक्षयं चिराय सीता वशगा भविष्यति ॥ 6.63.57 ॥&lt;/p&gt;</description>
    </item>
    <item>
      <title>०६४ रावण-कुम्भकर्णसंवादः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/064_rAvaNa-kumbhakarNasaMvAdaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/064_rAvaNa-kumbhakarNasaMvAdaH/</guid>
      <description>&lt;p&gt;तदुक्तमतिकायस्य बलिनो बाहुशालिनः।&lt;br&gt;&#xA;कुम्भकर्णस्य वचनं श्रुत्वोवाच महोदरः ॥ 6.64.1 ॥&lt;br&gt;&#xA;कुम्भकर्ण कुले जातो धृष्टः प्राकृतदर्शनः।&lt;br&gt;&#xA;अवलिप्तो न शक्नोषि कृत्यं सर्वत्र वेदितुम् ॥ 6.64.2 ॥&lt;br&gt;&#xA;न हि राजा न जानीते कुम्भकर्ण नयानयौ।&lt;br&gt;&#xA;त्वं तु कैशोरकाद्धृष्टः केवलं वक्तुमिच्छसि ॥ 6.64.3 ॥&lt;br&gt;&#xA;स्थानं वृद्धिं च हानिं च देशकालविभागवित्।&lt;br&gt;&#xA;आत्मनश्च परेषां च बुध्यते राक्षसर्षभः ॥ 6.64.4 ॥&lt;br&gt;&#xA;यत्तु शक्यं बलवता कर्तुं प्राकृतबुद्धिना।&lt;br&gt;&#xA;अनुपासितवृद्धेन कः कुर्यात्तादृशं बुधः ॥ 6.64.5 ॥&lt;br&gt;&#xA;यांस्तु धर्मार्थकामांस्त्वं ब्रवीषि पृथगाश्रयान्।&lt;br&gt;&#xA;अनुबोद्धुं स्वभावे तान्नहि लक्षणमस्ति ते ॥ 6.64.6 ॥&lt;br&gt;&#xA;कर्म चैव हि सर्वेषां कारणानां प्रयोजकम्।&lt;br&gt;&#xA;श्रेयः पापीयसां चात्र फलं भवति कर्मणाम् ॥ 6.64.7 ॥&lt;br&gt;&#xA;निश्श्रेयसफलावेव धर्मार्थावितरावपि।&lt;br&gt;&#xA;अधर्मानर्थयोः प्राप्तिः फलं च प्रत्यवायिकम् ॥ 6.64.8 ॥&lt;br&gt;&#xA;एहलौकिकपारत्रं कर्म पुम्भिर्निषेव्यते।&lt;br&gt;&#xA;कर्माण्यपि तु कल्याणि लभते काममास्थितः ॥ 6.64.9 ॥&lt;br&gt;&#xA;तत्र क्लृप्तमिदं राज्ञा हृदि कार्यं मतं च नः।&lt;br&gt;&#xA;शत्रौ हि साहसं यत् स्यात् किमिवात्रापनीयताम् ॥ 6.64.10 ॥&lt;br&gt;&#xA;एकस्यैवाभियाने तु हेतुर्यः प्रकृतस्त्वया।&lt;br&gt;&#xA;तत्राप्यनुपपन्नं ते वक्ष्यामि यदसाधु च ॥ 6.64.11 ॥&lt;br&gt;&#xA;येन पूर्वं जनस्थाने बहवोऽतिबला हताः।&lt;br&gt;&#xA;राक्षसा राघवं तं त्वं कथमेको जयिष्यसि ॥ 6.64.12 ॥&lt;br&gt;&#xA;ये पुरा निर्जितास्तेन जनस्थाने महौजसः।&lt;br&gt;&#xA;राक्षसांस्तान् पुरे सर्वान् भीतानद्यापि पश्यसि ॥ 6.64.13 ॥&lt;br&gt;&#xA;तं सिंहमिव सङ्क्रुद्धं रामं दशरथात्मजम्।&lt;br&gt;&#xA;सर्पं सुप्तमिवाबुध्य प्रबोधयितुमिच्छसि ॥ 6.64.14 ॥&lt;br&gt;&#xA;ज्वलन्तं तेजसा नित्यं क्रोधेन च दुरासदम्।&lt;br&gt;&#xA;कस्तं मृत्युमिवासह्यमासादयितुमर्हति ॥ 6.64.15 ॥&lt;br&gt;&#xA;संशयस्थमिदं सर्वं शत्रोः प्रतिसमासने।&lt;br&gt;&#xA;एकस्य गमनं तत्र नहि मे रोचते भृशम् ॥ 6.64.16 ॥&lt;br&gt;&#xA;हीनार्थः सुसमृद्धार्थं को रिपुं प्राकृतं यथा।&lt;br&gt;&#xA;निश्चित्य जीवितत्यागे वशमानेतुमिच्छति ॥ 6.64.17 ॥&lt;br&gt;&#xA;यस्य नास्ति मनुष्येषु सदृशो राक्षसोत्तम।&lt;br&gt;&#xA;कथमाशंससे योद्धुं तुल्येनेन्द्रविवस्वतोः ॥ 6.64.18 ॥&lt;br&gt;&#xA;एवमुक्त्वा तु संरब्धः कुम्भकर्णं महोदरः।&lt;br&gt;&#xA;उवाच रक्षसां मध्ये रावणं लोकरावणम् ॥ 6.64.19 ॥&lt;br&gt;&#xA;लब्ध्वा पुनस्त्वं वैदेहीं किमर्थं सम्प्रजल्पसि।&lt;br&gt;&#xA;यदीच्छसि तदा सीता वशगा ते भविष्यति ॥ 6.64.20 ॥&lt;br&gt;&#xA;दृष्टः कश्चिदुपायो मे सीतोपस्थानकारकः।&lt;br&gt;&#xA;रुचिरश्चेत् स्वया बुद्ध्या राक्षसेश्वर तं शृणु ॥ 6.64.21 ॥&lt;br&gt;&#xA;अहं द्विजिह्वः संह्रादी कुम्भकर्णो वितर्दनः।&lt;br&gt;&#xA;पञ्च रामवधायैते निर्यान्तीत्यवघोषय ॥ 6.64.22 ॥&lt;br&gt;&#xA;ततो गत्वा वयं युद्धं दास्यामस्तस्य यत्नतः।&lt;br&gt;&#xA;जेष्यामो यदि ते शत्रून्नोपायैः कृत्यमस्ति नः ॥ 6.64.23 ॥&lt;br&gt;&#xA;अथ जीवति नः शत्रुर्वयं च कृतसंयुगाः।&lt;br&gt;&#xA;ततस्तदभिपत्स्यामो मनसा यत् समीक्षितम् ॥ 6.64.24 ॥&lt;br&gt;&#xA;वयं युद्धादिहैष्यामो रुधिरेण समुक्षिताः।&lt;br&gt;&#xA;विदार्यं स्वतनुं बाणै रामनामाङ्कितैः शितैः ॥ 6.64.25 ॥&lt;br&gt;&#xA;भक्षितो राघवोऽस्माभिर्लक्ष्मणश्चेति वादिनः।&lt;br&gt;&#xA;तव पादौ ग्रहीष्यामस्त्वं नः कामं प्रपूरय ॥ 6.64.26 ॥&lt;br&gt;&#xA;ततोऽवघोषय पुरे गजस्कन्धेन पार्थिव।&lt;br&gt;&#xA;हतो रामः सह भ्रात्रा ससैन्य इति सर्वतः ॥ 6.64.27 ॥&lt;br&gt;&#xA;प्रीतो नाम ततो भूत्वा भृत्यानां त्वमरिन्दम।&lt;br&gt;&#xA;भोगांश्च परिवारांश्च कामांश्च वसु दापय ॥ 6.64.28 ॥&lt;br&gt;&#xA;ततो माल्यानि वासांसि वीराणामनुलेपनम्।&lt;br&gt;&#xA;पेयं च बहु योधेभ्यः स्वयं च मुदितः पिब ॥ 6.64.29 ॥&lt;br&gt;&#xA;ततोऽस्मिन् बहुलीभूते कौलीने सर्वतो गते।&lt;br&gt;&#xA;भक्षितः ससुहृद्रामो राक्षसैरिति विश्रुते ॥ 6.64.30 ॥&lt;br&gt;&#xA;प्रविश्याश्वास्य चापि त्वं सीतां रहसि सान्त्वय।&lt;br&gt;&#xA;धनधान्यैश्च कामैश्च रत्नैश्चैनां प्रलोभय ॥ 6.64.31 ॥&lt;br&gt;&#xA;अनयोपधया राजन् भयशोकानुबन्धया।&lt;br&gt;&#xA;अकामा त्वद्वशं सीता नष्टनाथा गमिष्यति ॥ 6.64.32 ॥&lt;br&gt;&#xA;रञ्जनीयं हि भर्तारं विनष्टमवगम्य सा।&lt;br&gt;&#xA;नैराश्यात् स्त्रीलघुत्वाच्च त्वद्वशं प्रतिपत्स्यते ॥ 6.64.33 ॥&lt;br&gt;&#xA;सा पुरा सुखसंवृद्धा सुखार्हा दुःखकर्शिता।&lt;br&gt;&#xA;त्वय्यधीनं सुखं ज्ञात्वा सर्वथोपगमिष्यति ॥ 6.64.34 ॥&lt;br&gt;&#xA;एतत् सुनीतं मम दर्शनेन रामं हि दृष्ट्वैव भवेदनर्थः।&lt;br&gt;&#xA;इहैव ते सेत्स्यति मोत्सुको भूर्महानयुद्धेन सुखस्य लाभः ॥ 6.64.35 ॥&lt;br&gt;&#xA;अदृष्टसैन्यो ह्यनवाप्तसंशयो रिपूनयुद्धेन जयन् नराधिपः।&lt;br&gt;&#xA;यशश्च पुण्यं च महन्महीपते श्रियं च कीर्तिं च चिरं समश्नुते ॥ 6.64.36 ॥&lt;/p&gt;</description>
    </item>
    <item>
      <title>०६५ कुम्भकर्णेन महोदरनिन्दा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/065_kumbhakarNena_mahodaranindA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/065_kumbhakarNena_mahodaranindA/</guid>
      <description>&lt;p&gt;स तथोक्तस्तु निर्भर्त्स्य कुम्भकर्णो महोदरम्।&lt;br&gt;&#xA;अब्रवीद्राक्षसश्रेष्ठं भ्रातरं रावणं ततः ॥ 6.65.1 ॥&lt;br&gt;&#xA;सोऽहं तव भयं घोरं वधात्तस्य दुरात्मनः।&lt;br&gt;&#xA;रामस्याद्य प्रमार्जामि निर्वैरो हि सुखी भव ॥ 6.65.2 ॥&lt;br&gt;&#xA;गर्जन्ति न वृथा शूरा निर्जला इव तोयदाः।&lt;br&gt;&#xA;पश्य सम्पाद्यमानं तु गर्जितं युधि कर्मणा ॥ 6.65.3 ॥&lt;br&gt;&#xA;न मर्षयति चात्मानं सम्भावयति नात्मना।&lt;br&gt;&#xA;अदर्शयित्वा शूरास्तु कर्म कुर्वन्ति दुष्करम् ॥ 6.65.4 ॥&lt;br&gt;&#xA;विक्लवानामबुद्धीनां राज्ञा पण्डितमानिनाम्।&lt;br&gt;&#xA;शृण्वता सादितमिदं त्वद्विधानां महोदर ॥ 6.65.5 ॥&lt;br&gt;&#xA;युद्धे कापुरुषैर्नित्यं भवद्भिः प्रियवादिभिः।&lt;br&gt;&#xA;राजानमनुगच्छद्भिः कृत्यमेतद्धि सादितम् ॥ 6.65.6 ॥&lt;br&gt;&#xA;राजशेषा कृता लङ्का क्षीणः कोशो बलं हतम्।&lt;br&gt;&#xA;राजानमिममासाद्य सुहृच्चिह्नममित्रकम् ॥ 6.65.7 ॥&lt;br&gt;&#xA;एष निर्याम्यहं युद्धमुद्यतः शत्रुनिर्जये।&lt;br&gt;&#xA;दुर्नयं भवतामद्य समीकर्तुमिहाहवे ॥ 6.65.8 ॥&lt;br&gt;&#xA;एवमुक्तवतो वाक्यं कुम्भकर्णस्य धीमतः।&lt;br&gt;&#xA;प्रत्युवाच ततो वाक्यं प्रहसन् राक्षसाधिपः ॥ 6.65.9 ॥&lt;br&gt;&#xA;महोदरोऽयं रामात्तु परित्रस्तो न संशयः।&lt;br&gt;&#xA;न हि रोचयते तात युद्धं युद्धविशारद ॥ 6.65.10 ॥&lt;br&gt;&#xA;कश्चिन्मे त्वत्समो नास्ति सौहृदेन बलेन च।&lt;br&gt;&#xA;गच्छ शत्रुवधाय त्वं कुम्भकर्ण जयाय च ॥ 6.65.11 ॥&lt;br&gt;&#xA;तस्मात्तु भयनाशार्थं भवान् सम्बोधितो मया।&lt;br&gt;&#xA;अयं हि कालः सुहृदां राक्षसानामरिन्दम ॥ 6.65.12 ॥&lt;br&gt;&#xA;तद्गच्छ शूलमादाय पाशहस्त इवान्तकः।&lt;br&gt;&#xA;वानरान् राजपुत्रौ च भक्षयादित्यतेजसौ ॥ 6.65.13 ॥&lt;br&gt;&#xA;समालोक्य तु ते रूपं विद्रविष्यन्ति वानराः।&lt;br&gt;&#xA;रामलक्ष्मणोश्चापि हृदये प्रस्फुटिष्यतः ॥ 6.65.14 ॥&lt;br&gt;&#xA;एवमुक्त्वा महाराजः कुम्भकर्णं महाबलम्।&lt;br&gt;&#xA;पुनर्जातमिवात्मानं मेने राक्षसपुङ्गवः ॥ 6.65.15 ॥&lt;br&gt;&#xA;कुम्भकर्णबलाभिज्ञो जानंस्तस्य पराक्रमम्।&lt;br&gt;&#xA;बभूव मुदितो राजा शशाङ्क इव निर्मलः ॥ 6.65.16 ॥&lt;br&gt;&#xA;इत्येवमुक्तः संहृष्टो निर्जगाम महाबलः ॥ 6.65.17 ॥&lt;br&gt;&#xA;राज्ञस्तु वचनं श्रुत्वा कुम्भकर्णः समुद्यतः।&lt;br&gt;&#xA;आददे निशितं शूलं वेगाच्छत्रुनिबर्हणम् ॥ 6.65.18 ॥&lt;br&gt;&#xA;सर्वकालायसं दीप्तं तप्तकाञ्चनभूषणम्।&lt;br&gt;&#xA;इन्द्राशनिसमं भीमं वज्रप्रतिमगौरवम् ॥ 6.65.19 ॥&lt;br&gt;&#xA;देवदानवगन्धर्वयक्षकिन्नरसूदनम्।&lt;br&gt;&#xA;रक्तमाल्यं महाधामस्वतश्चोद्गतपावकम् ॥ 6.65.20 ॥&lt;br&gt;&#xA;आदाय निशितं शूलं शत्रुशोणितरञ्जितम्।&lt;br&gt;&#xA;कुम्भकर्णो महातेजा रावणं वाक्यमब्रवीत् ॥ 6.65.21 ॥&lt;br&gt;&#xA;अद्य तान् क्षुभितान् क्रुद्धो भक्षयिष्यामि वानरान्।&lt;br&gt;&#xA;कुम्भकर्णवचः श्रुत्वा रावणो वाक्यमब्रवीत् ॥ 6.65.22 ॥&lt;br&gt;&#xA;सैन्यैः परिवृतो गच्छ शूलमुद्गरपाणिभिः।&lt;br&gt;&#xA;वानरा हि महात्मानः शीघ्राः सुव्यवसायिनः ॥ 6.65.23 ॥&lt;br&gt;&#xA;तस्मात् परमदुर्धर्षैः सैन्यैः परिवृतो व्रज।&lt;br&gt;&#xA;रक्षसामहितं सर्वं शत्रुपक्षं निषूदय ॥ 6.65.24 ॥&lt;br&gt;&#xA;अथासनात् समुत्पत्य स्रजं मणिकृतान्तराम्।&lt;br&gt;&#xA;आबबन्ध महातेजाः कुम्भकर्णस्य रावणः ॥ 6.65.25 ॥&lt;br&gt;&#xA;अङ्गदान्यङ्गुलीवेष्टान् वराण्याभरणानि च।&lt;br&gt;&#xA;हारं च शशिसङ्काशमाबबन्ध महात्मनः ॥ 6.65.26 ॥&lt;br&gt;&#xA;दिव्यानि च सुगन्धीनि माल्यदामानि रावणः।&lt;br&gt;&#xA;श्रोत्रे चासञ्जयामास श्रीमती चास्य कुण्डले ॥ 6.65.27 ॥&lt;br&gt;&#xA;काञ्चनाङ्गदकेयूरनिष्काभरणभूषितः।&lt;br&gt;&#xA;कुम्भकर्णो बृहत्कर्णः सुहुतोऽग्निरिवाबभौ ॥ 6.65.28 ॥&lt;br&gt;&#xA;श्रोणीसूत्रेण महता मेचकेन व्यराजत।&lt;br&gt;&#xA;अमृतोत्पादने नद्धो भुजङ्गेनेव मन्दरः ॥ 6.65.29 ॥&lt;br&gt;&#xA;स काञ्चनं भारसहं निवातं विद्युत्प्रभं दीप्तमिवात्मभासा।&lt;br&gt;&#xA;आभध्यमानः कवचं रराज सन्ध्याभ्रसंवीत इवाद्रिराजः ॥ 6.65.30 ॥&lt;br&gt;&#xA;सर्वाभरणसर्वाङ्गः शूलपाणिः स राक्षसः।&lt;br&gt;&#xA;त्रिविक्रमकृतोत्साहो नारायण इवाबभौ ॥ 6.65.31 ॥&lt;br&gt;&#xA;भ्रातरं सम्परिष्वज्य कृत्वा चाभिप्रदक्षिणम्।&lt;br&gt;&#xA;प्रणम्य शिरसा तस्मै सम्प्रतस्थे महाबलः ॥ 6.65.32 ॥&lt;br&gt;&#xA;निष्पतन्तं महाकायं महानादं महाबलम्।&lt;br&gt;&#xA;तमाशीर्भिः प्रशस्ताभिः प्रेषयामास रावणः ॥ 6.65.33 ॥&lt;br&gt;&#xA;शङ्खदुन्दुभिनिर्घोषैः सैन्यैश्चापि वरायुधैः।&lt;br&gt;&#xA;तं गजैश्च तुरङ्गैश्च स्यन्दनैश्चाम्बुदस्वनैः ॥ 6.65.34 ॥&lt;br&gt;&#xA;अनुजग्मुर्महात्मानं रथिनो रथिनां वरम् ॥ 6.65.35 ॥&lt;br&gt;&#xA;सर्पैरुष्ट्रैः खरैरश्वैः सिंहद्विपमृगद्विजैः।&lt;br&gt;&#xA;अनुजग्मुश्च तं घोरं कुम्भकर्णं महाबलम् ॥ 6.65.36 ॥&lt;br&gt;&#xA;स पुष्पवर्षैरवकीर्यमाणो धृतातपत्रः शितशूलपाणिः।&lt;br&gt;&#xA;मदोत्कटः शोणितगन्धमत्तो विनिर्ययौ दानवदेवशत्रुः ॥ 6.65.37 ॥&lt;br&gt;&#xA;पदातयश्च बहवो महानादा महाबलाः।&lt;br&gt;&#xA;अन्वयू राक्षसा भीमा भीमाक्षाः शस्त्रपाणयः ॥ 6.65.38 ॥&lt;br&gt;&#xA;रक्ताक्षाः सुमहाकाया नीलाञ्जनचयोपमाः।&lt;br&gt;&#xA;शूलानुद्यम्य खड्गांश्च निशितांश्च परश्वधान् ॥ 6.65.39 ॥&lt;br&gt;&#xA;बहुव्यामांश्च परिघान् गदाश्च मुसलानि च।&lt;br&gt;&#xA;तालस्कन्धांश्च विपुलान् क्षेपणीयान् दुरासदान् ॥ 6.65.40 ॥&lt;br&gt;&#xA;अथान्यद्वपुरादाय दारुणं रोमहर्षणम्।&lt;br&gt;&#xA;निष्पपात महातेजाः कुम्भकर्णो महाबलः ॥ 6.65.41 ॥&lt;br&gt;&#xA;धनुश्शतपरीणाहः स षट्छतसमुच्छ्रितः।&lt;br&gt;&#xA;रौद्रः शकटचक्राक्षो महापर्वतसन्निभः ॥ 6.65.42 ॥&lt;br&gt;&#xA;सन्निपत्य च रक्षांसि दग्धशैलोपमो महान्।&lt;br&gt;&#xA;कुम्भकर्णो महावक्त्रः प्रहसन्निदमब्रवीत् ॥ 6.65.43 ॥&lt;br&gt;&#xA;अद्य वानरमुख्यानां तानि यूथानि भागशः।&lt;br&gt;&#xA;निर्दहिष्यामि सङ्क्रुद्धः शलभानिव पावकः ॥ 6.65.44 ॥&lt;br&gt;&#xA;नापराध्यन्ति मे कामं वानरा वनचारिणः।&lt;br&gt;&#xA;जातिरस्माद्विधानां सा पुरोद्यानविभूषणम् ॥ 6.65.45 ॥&lt;br&gt;&#xA;पुररोधस्य मूलं तु राघवः सहलक्ष्मणः।&lt;br&gt;&#xA;हते तस्मिन् हतं सर्वं तं वधिष्यामि संयुगे ॥ 6.65.46 ॥&lt;br&gt;&#xA;एवं तस्य ब्रुवाणस्य कुम्भकर्णस्य राक्षसाः।&lt;br&gt;&#xA;नादं चक्रुर्महाघोरं कम्पयन्त इवार्णवम् ॥ 6.65.47 ॥&lt;br&gt;&#xA;तस्य निष्पततस्तूर्णं कुम्भकर्णस्य धीमतः।&lt;br&gt;&#xA;बभूवुर्घोररूपाणि निमित्तानि समन्ततः ॥ 6.65.48 ॥&lt;br&gt;&#xA;उल्काशनियुता मेघा बभूवुर्गर्दभारुणाः।&lt;br&gt;&#xA;ससागरवना चैव वसुधा समकम्पत ॥ 6.65.49 ॥&lt;br&gt;&#xA;घोररूपाः शिवा नेदुः सज्वालकवलैर्मुखैः।&lt;br&gt;&#xA;मण्डलान्यपसव्यानि बबन्धुश्च विहङ्गमाः ॥ 6.65.50 ॥&lt;br&gt;&#xA;निष्पपात च मालेव गृध्रोऽस्य पथि गच्छतः।&lt;br&gt;&#xA;प्रास्फुरन्नयनं चास्य सव्यो बाहुश्च कम्पते ॥ 6.65.51 ॥&lt;br&gt;&#xA;निपपात तदा चोल्का ज्वलन्ती भीमनिस्वना।&lt;br&gt;&#xA;आदित्यो निष्प्रभश्चासीन्न प्रवाति सुखोऽनिलः ॥ 6.65.52 ॥&lt;br&gt;&#xA;अचिन्तयन् महोत्पातानुत्थितान् रोमहर्षणान्।&lt;br&gt;&#xA;निर्ययौ कुम्भकर्णस्तु कृतान्तबलचोदितः ॥ 6.65.53 ॥&lt;br&gt;&#xA;स लङ्घयित्वा प्राकारं पद्भ्यां पर्वतसन्निभः।&lt;br&gt;&#xA;ददर्शाभ्रघनप्रख्यं वानरानीकमद्भुतम् ॥ 6.65.54 ॥&lt;br&gt;&#xA;ते दृष्ट्वा राक्षसश्रेष्ठं वानराः पर्वतोपमम्।&lt;br&gt;&#xA;वायुनुन्ना इव घना ययुः सर्वा दिशस्तदा ॥ 6.65.55 ॥&lt;br&gt;&#xA;तद्वानरानीकमतिप्रचण्डं दिशो द्रवद्भिन्नमिवाभ्रजालम्।&lt;br&gt;&#xA;स कुम्भकर्णः समवेक्ष्य हर्षान्ननाद भूयो घनवद् घनाभः ॥ 6.65.56 ॥&lt;br&gt;&#xA;ते तस्य घोरं निनदं निशम्य यथा निनादं दिवि वारिदस्य।&lt;br&gt;&#xA;पेतुर्धरण्यां बहवः प्लवङ्गा निकृत्तमूला इव सालवृक्षाः ॥ 6.65.57 ॥&lt;br&gt;&#xA;विपुलपरिघवान् स कुम्भकर्णो रिपुनिधनाय विनिस्सृतो महात्मा।&lt;br&gt;&#xA;कपिगणभयमाददत् सुभीमं प्रभुरिव किङ्करदण्डवान् युगान्ते ॥ 6.65.58 ॥&lt;/p&gt;</description>
    </item>
    <item>
      <title>०६६ अङ्गदेन युद्धार्थं कपिप्रोत्साहः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/066_angadena_yuddhArthaM_kapiprotsAhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/066_angadena_yuddhArthaM_kapiprotsAhaH/</guid>
      <description>&lt;p&gt;स लङ्घयित्वा प्राकारं गिरिकूटोपमो महान्।&lt;br&gt;&#xA;निर्ययौ नगरात्तूर्णं कुम्भकर्णो महाबलः ॥ 6.66.1 ॥&lt;br&gt;&#xA;स ननाद महानादं समुद्रमभिनादयन्।&lt;br&gt;&#xA;जनयन्निव निर्घातान् विधमन्निव पर्वतान् ॥ 6.66.2 ॥&lt;br&gt;&#xA;तमवध्यं मधवता यमेन वरुणेन वा।&lt;br&gt;&#xA;प्रेक्ष्य भीमाक्षमायान्तं वानरा विप्रदुद्रुवुः ॥ 6.66.3 ॥&lt;br&gt;&#xA;तांस्तु विप्रद्रुतान् दृष्ट्वा वालिपुत्रोऽङ्गदोऽब्रवीत्।&lt;br&gt;&#xA;नलं नीलं गवाक्षं च कुमुदं च महाबलम् ॥ 6.66.4 ॥&lt;br&gt;&#xA;आत्मानमत्र विस्मृत्य वीर्याण्यभिजनानि च।&lt;br&gt;&#xA;क्व गच्छत भयत्रस्ताः प्राकृता हरयो यथा ॥ 6.66.5 ॥&lt;br&gt;&#xA;साधु सौम्या निवर्तध्वं किं प्राणान् परिरक्षथ।&lt;br&gt;&#xA;नालं युद्धाय वै रक्षो महतीयं बिभीषिका ॥ 6.66.6 ॥&lt;br&gt;&#xA;महतीमुत्थितामेनां राक्षसानां बिभीषिकाम्।&lt;br&gt;&#xA;विक्रमाद्विधमिष्यामो निवर्तध्वं प्लवङ्गमाः ॥ 6.66.7 ॥&lt;br&gt;&#xA;कृच्छ्रेण तु समाश्वस्य सङ्गम्य च ततस्ततः।&lt;br&gt;&#xA;वृक्षाद्रिहस्ता हरयः सम्प्रतस्थू रणाजिरम् ॥ 6.66.8 ॥&lt;br&gt;&#xA;ते निवृत्य तु सङ्क्रुद्धाः कुम्भकर्णं वनौकसः।&lt;br&gt;&#xA;निजघ्नुः परमक्रुद्धाः समदा इव कुञ्जराः ॥ 6.66.9 ॥&lt;br&gt;&#xA;प्रांशुभिर्गिरिशृङ्गैश्च शिलाभिश्च महाबलः।&lt;br&gt;&#xA;पादपैः पुष्पिताग्रैश्च हन्यमानो न कम्पते ॥ 6.66.10 ॥&lt;br&gt;&#xA;तस्य गात्रेषु पतिता भिद्यन्ते शतशः शिलाः।&lt;br&gt;&#xA;पादपाः पुष्पिताग्राश्च भग्नाः पेतुर्महीतले ॥ 6.66.11 ॥&lt;br&gt;&#xA;सोऽपि सैन्यानि सङ्क्रुद्धो वानराणां महौजसाम्।&lt;br&gt;&#xA;ममन्थ परमायत्तो वनान्यग्निरिवोत्थितः ॥ 6.66.12 ॥&lt;br&gt;&#xA;लोहितार्द्रास्तु बहवः शेरते वानरर्षभाः।&lt;br&gt;&#xA;निरस्ताः पतिता भूमौ ताम्रपुष्पा इव द्रुमाः ॥ 6.66.13 ॥&lt;br&gt;&#xA;लङ्घयन्तः प्रधावन्तो वानरा नावलोकयन् ॥ 6.66.14 ॥&lt;br&gt;&#xA;केचित्समुद्रे पतिताः केचिद्गगनमाश्रिताः।&lt;br&gt;&#xA;वध्यमानास्तु ते वीरा राक्षसेन बलीयसा ॥ 6.66.15 ॥&lt;br&gt;&#xA;सागरं येन ते तीर्णाः पथा तेन प्रदुद्रुवुः ॥ 6.66.16 ॥&lt;br&gt;&#xA;ते स्थलानि तथा निम्नं विषण्णवदना भयात्।&lt;br&gt;&#xA;ऋक्षा वृक्षान् समारूढाः केचित् पर्वतमाश्रिताः ॥ 6.66.17 ॥&lt;br&gt;&#xA;[केचिद्भूमौ निपतिताः केचित् सुप्ता मृता इव।] तान् समीक्ष्याङ्गदो भग्नान् वानरानिदमब्रवीत् ॥ 6.66.18 ॥&lt;br&gt;&#xA;भग्नानां वो न पश्यामि परिगम्य महीमिमाम्।&lt;br&gt;&#xA;स्थानं सर्वे निवर्तध्वं किं प्राणान् परिरक्षथ ॥ 6.66.19 ॥&lt;br&gt;&#xA;निरायुधानां द्रवतामसङ्गगतिपौरुषाः।&lt;br&gt;&#xA;दारा ह्यपहसिष्यन्ति स वै घातस्तु जीविनाम् ॥ 6.66.20 ॥&lt;br&gt;&#xA;कुलेषु जाताः सर्वे स्म विस्तीर्णेषु महत्सु च।&lt;br&gt;&#xA;क्व गच्छथ भयत्रस्ता हरयः प्राकृता यथा ॥ 6.66.21 ॥&lt;br&gt;&#xA;अनार्याः खलु यद्भीतास्त्यक्त्वा वीर्यं प्रधावत ॥ 6.66.22 ॥&lt;br&gt;&#xA;विकत्थनानि वो यानि तदा वै जनसंसदि।&lt;br&gt;&#xA;तानि वः क्व नु यातानि सोदग्राणि महान्ति च ॥ 6.66.23 ॥&lt;br&gt;&#xA;भीरुप्रवादाः श्रूयन्ते यस्तु जीविति धिक्कृतः।&lt;br&gt;&#xA;मार्गः सत्पुरुषैर्जुष्टः सेव्यतां त्यज्यतां भयम् ॥ 6.66.24 ॥&lt;br&gt;&#xA;शयामहेऽथ निहताः पृथिव्यामल्पजीविताः।&lt;br&gt;&#xA;दुष्प्रापं ब्रह्मलोकं वा प्राप्नुमो युधि सूदिताः ॥ 6.66.25 ॥&lt;br&gt;&#xA;सम्प्राप्नुयामः कीर्तिं वा निहत्वा शत्रुमाहवे।&lt;br&gt;&#xA;जीवितं वीरलोकस्य मोक्ष्यामो वसु वानराः ॥ 6.66.26 ॥&lt;br&gt;&#xA;न कुम्भकर्णः काकुत्स्थं दृष्ट्वा जीवन् गमिष्यति।&lt;br&gt;&#xA;दीप्यमानमिवासाद्य पतङ्गो ज्वलनं यथा ॥ 6.66.27 ॥&lt;br&gt;&#xA;पलायनेन चोद्दिष्टाः प्राणान् रक्षामहे वयम्।&lt;br&gt;&#xA;एकेन बहवो भग्ना यशो नाशं गमिष्यति ॥ 6.66.28 ॥&lt;br&gt;&#xA;एवं ब्रुवाणं तं शूरमङ्गदं कनकाङ्गदम्।&lt;br&gt;&#xA;द्रवमाणास्ततो वाक्यमूचुः शूरविगर्हितम् ॥ 6.66.29 ॥&lt;br&gt;&#xA;कृतं नः कदनं घोरं कुम्भकर्णेन रक्षसा।&lt;br&gt;&#xA;न स्थानकालो गच्छामो दयितं जीवितं हि नः ॥ 6.66.30 ॥&lt;br&gt;&#xA;एतावदुक्त्वा वचनं सर्वे ते भेजिरे दिशः।&lt;br&gt;&#xA;भीमं मीमाक्षमायान्तं दृष्ट्वा वानरयूथपाः ॥ 6.66.31 ॥&lt;br&gt;&#xA;द्रवमाणास्तु ते वीरा अङ्गदेन वलीमुखाः।&lt;br&gt;&#xA;सान्त्वैश्चैवानुमानैश्च ततः सर्वे निवर्तिताः ॥ 6.66.32 ॥&lt;br&gt;&#xA;प्रहर्षमुपनीताश्च वालिपुत्रेण धीमता।&lt;br&gt;&#xA;आज्ञाप्रतीक्षास्तस्थुश्च सर्वे वानरयूथपाः ॥ 6.66.33 ॥&lt;br&gt;&#xA;ऋषभशरभमैन्दधूम्रनीलाः कुमुदसुषेणगवाक्षरम्भताराः।&lt;br&gt;&#xA;द्विविदपनसवायुपुत्रमुख्यास्त्वरिततराभिमुखं रणं प्रयाताः ॥ 6.66.34 ॥&lt;/p&gt;</description>
    </item>
    <item>
      <title>०६७ कुम्भकर्णवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/067_kumbhakarNavadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/08-kumbhakarNaH/067_kumbhakarNavadhaH/</guid>
      <description>&lt;p&gt;ते निवृत्ता महाकायाः श्रुत्वाऽङ्गदवचस्तदा।&lt;br&gt;&#xA;नैष्ठिकीं बुद्धिमासाद्य सर्वे सङ्ग्रामकाङ्क्षिणः ॥ 6.67.1 ॥&lt;br&gt;&#xA;समुदीरितवीर्याश्च समारोपितविक्रमाः।&lt;br&gt;&#xA;पर्यवस्थापिता वाक्यैरङ्गदेन वलीमुखाः ॥ 6.67.2 ॥&lt;br&gt;&#xA;प्रयाताश्च गता हर्षं मरणे कृतनिश्चयाः।&lt;br&gt;&#xA;चक्रुः सुतुमुलं युद्धं वानरास्त्यक्तजीविताः ॥ 6.67.3 ॥&lt;br&gt;&#xA;अथ वृक्षान् महाकायाः सानूनि सुमहान्ति च।&lt;br&gt;&#xA;वानरास्तूर्णमुद्यम्य कुम्भकर्णमभिद्रुताः ॥ 6.67.4 ॥&lt;br&gt;&#xA;स कुम्भकर्णः सङ्क्रुद्धो गदामुद्यम्य वीर्यवान्।&lt;br&gt;&#xA;अर्दयन् सुमहाकायः समन्ताद्व्यक्षिपद्रिपून् ॥ 6.67.5 ॥&lt;br&gt;&#xA;शतानि सप्त चाष्टौ च सहस्राणि च वानराः।&lt;br&gt;&#xA;प्रकीर्णाः शेरते भूमौ कुम्भकर्णेन पोथिताः ॥ 6.67.6 ॥&lt;br&gt;&#xA;परिक्षिप्य च बाहुभ्यां खादन् विपरिधावति।&lt;br&gt;&#xA;भक्षयन् भृशसङ्क्रुद्धो गरुडः पन्नगानिव ॥ 6.67.7 ॥&lt;br&gt;&#xA;कृच्छ्रेण च समाश्वस्ताः सङ्गम्य च ततस्ततः।&lt;br&gt;&#xA;वृक्षाद्रिहस्ता हरयस्तस्थुः सङ्ग्राममूर्धनि ॥ 6.67.8 ॥&lt;br&gt;&#xA;ततः पर्वतमुत्पाट्य द्विविदः प्लवगर्षभः।&lt;br&gt;&#xA;दुद्राव गिरिशृङ्गाभं विलम्ब इव तोयदः ॥ 6.67.9 ॥&lt;br&gt;&#xA;तं समुत्पत्य चिक्षेप कुम्भकर्णस्य वानरः।&lt;br&gt;&#xA;तमप्राप्तो महाकायं तस्य सैन्येऽपतत्तदा ॥ 6.67.10 ॥&lt;br&gt;&#xA;ममर्दाश्वान् गजांश्चापि रथांश्चैव नगोत्तमः।&lt;br&gt;&#xA;तानि चान्यानि रक्षांसि पुनश्चान्यद्गिरेः शिरेः ॥ 6.67.11 ॥&lt;br&gt;&#xA;तच्छैलशृङ्गाभिहतं हताश्वं हतसारथि।&lt;br&gt;&#xA;रक्षसां रुधिरक्लिन्नं बभूवायोधनं महत् ॥ 6.67.12 ॥&lt;br&gt;&#xA;रथिनो वानरेन्द्राणां शरैः कालान्तकोपमैः।&lt;br&gt;&#xA;शिरांसि नदतां जह्रुः सहसा भीमनिस्वनाः ॥ 6.67.13 ॥&lt;br&gt;&#xA;वानराश्च महात्मानः समुत्पाट्य महाद्रुमान्।&lt;br&gt;&#xA;रथानश्वान् गजानुष्ट्रान् राक्षसानभ्यसूदयन् ॥ 6.67.14 ॥&lt;br&gt;&#xA;हनुमान् शैलशृङ्गाणि वृक्षांश्च विविधान् बहून्।&lt;br&gt;&#xA;ववर्ष कुम्भकर्णस्य शिरस्यम्बरमास्थितः ॥ 6.67.15 ॥&lt;br&gt;&#xA;तानि पर्वतशृङ्गाणि शूलेन स बिभेद ह।&lt;br&gt;&#xA;बभञ्ज वृक्षवर्षं च कुम्भकर्णो महाबलः ॥ 6.67.16 ॥&lt;br&gt;&#xA;ततो हरीणां तदनीकमुग्रं दुद्राव शूलं निशितं प्रगृह्य।&lt;br&gt;&#xA;तस्थौ ततोऽस्यापततः पुरस्तान्महीधराग्रं हनुमान् प्रगृह्य ॥ 6.67.17 ॥&lt;br&gt;&#xA;स कुम्भकर्णं कुपितो जघान वेगेन शैलोत्तमभीमकायम्।&lt;br&gt;&#xA;स चुक्षुभे तेन तदाऽभिभूतो मेदार्द्रगात्रो रुधिरावसिक्तः ॥ 6.67.18 ॥&lt;br&gt;&#xA;स शूलमाविध्य तडित्प्रकाशं गिरिं यथा प्रज्वलिताग्रशृङ्गम्।&lt;br&gt;&#xA;बाह्वन्तरे मारुतिमाजघान गुहोऽचलं क्रौञ्चमिवोग्रशक्त्या ॥ 6.67.19 ॥&lt;br&gt;&#xA;स शूलनिर्भिन्नमहाभूजान्तरः प्रविह्वलः शोणितमुद्वमन् मुखात्।&lt;br&gt;&#xA;ननाद भीमं हनुमान् महाहवे युगान्तमेघस्तनितस्वनोपमम् ॥ 6.67.20 ॥&lt;br&gt;&#xA;ततो विनेदुः सहसा प्रहृष्टा रक्षोगणास्तं व्यथितं समीक्ष्य।&lt;br&gt;&#xA;प्लवङ्गमास्तु व्यथिता भयार्ताः प्रदुद्रुवुः संयति कुम्भकर्णात् ॥ 6.67.21 ॥&lt;br&gt;&#xA;ततस्तु नीलो बलवान् पर्यवस्थापयन् बलम्।&lt;br&gt;&#xA;प्रविचिक्षेप शैलाग्रं कुम्भकर्णाय धीमते ॥ 6.67.22 ॥&lt;br&gt;&#xA;तमापतन्तं सम्प्रेक्ष्य मुष्टिनाऽभिजघान ह।&lt;br&gt;&#xA;मुष्टिप्रहाराभिहतं तच्छैलाग्रं व्यशीर्यत ॥ 6.67.23 ॥&lt;br&gt;&#xA;सविस्फुलिङ्गं सज्वालं निपपात महीतले।&lt;br&gt;&#xA;ऋषभः शरभो नीलो गवाक्षो गन्धमादनः ॥ 6.67.24 ॥&lt;br&gt;&#xA;पञ्च वानरशार्दूलाः कुम्भकर्णमुपाद्रवन् ॥ 6.67.25 ॥&lt;br&gt;&#xA;शैलैर्वृक्षैस्तलैः पादैर्मुष्टिभिश्च महाबलाः।&lt;br&gt;&#xA;कुम्भकर्णं महाकायं सर्वतोऽभिप्रदुद्रुवुः ॥ 6.67.26 ॥&lt;br&gt;&#xA;स्पर्शानिव प्रहारांस्तान् वेदयानो न विव्यथे।&lt;br&gt;&#xA;ऋषभं तु महावेगं बाहुभ्यां परिषस्वजे ॥ 6.67.27 ॥&lt;br&gt;&#xA;कुम्भकर्णभुजाभ्यां तु पीडितो वानरर्षभः।&lt;br&gt;&#xA;निपपातर्षभो भीमः प्रमुखाद्वान्तशोणितः ॥ 6.67.28 ॥&lt;br&gt;&#xA;मुष्टिना शरभं हत्वा जानुना नीलमाहवे।&lt;br&gt;&#xA;आजघान गवाक्षं तु तलेनेन्द्ररिपुस्तदा ॥ 6.67.29 ॥&lt;br&gt;&#xA;पादेनाभ्यहनत् क्रुद्धस्तरसा गन्धमादनम्।&lt;br&gt;&#xA;दत्तप्रहारव्यथिता मुमुहुः शोणितोक्षिताः ॥ 6.67.30 ॥&lt;br&gt;&#xA;तेषु वानरमुख्येषु पतितेषु महात्मसु।&lt;br&gt;&#xA;वानराणां सहस्राणि कुम्भकर्णं प्रदुद्रुवुः ॥ 6.67.31 ॥&lt;br&gt;&#xA;तं शैलमिव शैलाभाः सर्वे ते प्लवगर्षभाः।&lt;br&gt;&#xA;समारुह्य समुत्पत्य ददंशुश्च महाबलाः ॥ 6.67.32 ॥&lt;br&gt;&#xA;तं नखैर्दशनैश्चापि मुष्टिभिर्जानुभिस्तथा।&lt;br&gt;&#xA;कुम्भकर्णं महाकायं ते जघ्नुः प्लवगर्षभाः ॥ 6.67.33 ॥&lt;br&gt;&#xA;स वानरसहस्रैस्तैराचितः पर्वतोपमः।&lt;br&gt;&#xA;रराज राक्षसव्याघ्रो गिरिरात्मरुहैरिव ॥ 6.67.34 ॥&lt;br&gt;&#xA;बाहुभ्यां वानरान् सर्वान् प्रगृह्य सुमहाबलः।&lt;br&gt;&#xA;भक्षयामास सङ्क्रुद्धो गरुडः पन्नगानिव ॥ 6.67.35 ॥&lt;br&gt;&#xA;प्रक्षिप्ताः कुम्भकर्णेन वक्त्रे पातालसन्निभे।&lt;br&gt;&#xA;नासापुटाभ्यां निर्जग्मुः कर्णाभ्यां चैव वानराः ॥ 6.67.36 ॥&lt;br&gt;&#xA;भक्षयन् भृशसङ्क्रुद्धो हरीन् पर्वतसन्निभः।&lt;br&gt;&#xA;बभञ्ज वानरान् सर्वान् सङ्क्रुद्धो राक्षसोत्तमः ॥ 6.67.37 ॥&lt;br&gt;&#xA;मांसशोणितसङ्क्लेदां भूमिं कुर्वन् स राक्षसः।&lt;br&gt;&#xA;चचार हरिसैन्येषु कालाग्निरिव मूर्च्छितः ॥ 6.67.38 ॥&lt;br&gt;&#xA;वज्रहस्तो यथा शक्रः पाशहस्त इवान्तकः।&lt;br&gt;&#xA;शूलहस्तो बभौ सङ्ख्ये कुम्भकर्णो महाबलः ॥ 6.67.39 ॥ +++(४)+++&lt;br&gt;&#xA;यथा शुष्काण्यरण्यानि ग्रीष्मे दहति पावकः।&lt;br&gt;&#xA;तथा वानरसैन्यानि कुम्भकर्णो विनिर्दहत् ॥ 6.67.40 ॥ +++(४)+++&lt;br&gt;&#xA;ततस्ते वध्यमानास्तु हतयूथा विनायकाः।&lt;br&gt;&#xA;वानरा भयसंविग्ना विनेदुर्विस्वरं भृशम् ॥ 6.67.41 ॥&lt;br&gt;&#xA;अनेकशो वध्यमानाः कुम्भकर्णेन वानराः।&lt;br&gt;&#xA;राघवं शरणं जग्मुर्व्यथिताः खिन्नचेतसः ॥ 6.67.42 ॥&lt;br&gt;&#xA;प्रभग्नान् वानरान् दृष्ट्वा वज्रहस्तसुतात्मजः।&lt;br&gt;&#xA;अभ्यधावत वेगेन कुम्भकर्णं महाहवे ॥ 6.67.43 ॥&lt;br&gt;&#xA;शैलशृङ्गं महद्गृह्य विनदंश्च मुहुर्मुहुः।&lt;br&gt;&#xA;त्रासयन् राक्षसान् सर्वान् कुम्भकर्णपदानुगान् ॥ 6.67.44 ॥&lt;br&gt;&#xA;चिक्षेप शैलशिखरं कुम्भकर्णस्य मूर्धनि।&lt;br&gt;&#xA;स तेनाभिहतोऽत्यर्थं गिरिशृङ्गेण मूर्धनि ॥ 6.67.45 ॥&lt;br&gt;&#xA;कुम्भकर्णः प्रजज्वाल कोपेन महता तदा।&lt;br&gt;&#xA;सोऽभ्यधावत वेगेन वालिपुत्रममर्षणः ॥ 6.67.46 ॥&lt;br&gt;&#xA;कुम्भकर्णो महानादस्त्रासयन् सर्ववानरान्।&lt;br&gt;&#xA;शूलं ससर्ज वै रोषादङ्गदे स महावलः ॥ 6.67.47 ॥&lt;br&gt;&#xA;तमापतन्तं बुद्ध्वा तु युद्धमार्गविशारदः।&lt;br&gt;&#xA;लाघवान्मोचयामास बलवान् वानरर्षभः ॥ 6.67.48 ॥&lt;br&gt;&#xA;उत्पत्य चैनं सहसा तलेनोरस्यताडयत्।&lt;br&gt;&#xA;स तेनाभिहतः कोपात् प्रमुमोहाचलोपमः ॥ 6.67.49 ॥&lt;br&gt;&#xA;स लब्धसञ्ज्ञो बलवान् मुष्टिमावर्त्त्य राक्षसः।&lt;br&gt;&#xA;अपहासेन चिक्षेप विसञ्ज्ञः स पपात ह ॥ 6.67.50 ॥&lt;br&gt;&#xA;तस्मिन् प्लवगशार्दूले विसञ्ज्ञे पतिते भुवि।&lt;br&gt;&#xA;तच्छूलं समुपादाय सुग्रीवमभिदुद्रुवे ॥ 6.67.51 ॥&lt;br&gt;&#xA;तमापतन्तं सम्प्रेक्ष्य कुम्भकर्णं महाबलम्।&lt;br&gt;&#xA;उत्पपात तदा वीरः सुग्रीवो वानराधिपः ॥ 6.67.52 ॥&lt;br&gt;&#xA;पर्वताग्रं समुत्क्षिप्य समाविध्य महाकपिः।&lt;br&gt;&#xA;अभिदुद्राव वेगेन कुम्भकर्णं महाबलम् ॥ 6.67.53 ॥&lt;br&gt;&#xA;तमापतन्तं सम्प्रेक्ष्य कुम्भकर्णः प्लवङ्गमम्।&lt;br&gt;&#xA;तस्थौ विकृतसर्वाङ्गो वानरेन्द्रसमुन्मुखः ॥ 6.67.54 ॥&lt;br&gt;&#xA;कपिशोणितदिग्धाङ्गं भक्षयन्तं प्लवङ्गमान्।&lt;br&gt;&#xA;कुम्भकर्णं स्थितं दृष्ट्वा सुग्रीवो वाक्यमब्रवीत् ॥ 6.67.55 ॥&lt;br&gt;&#xA;पातिताश्च त्वया वीराः कृतं कर्म सुदुष्करम्।&lt;br&gt;&#xA;भक्षितानि च सैन्यानि प्राप्तं ते परमं यशः ॥ 6.67.56 ॥&lt;br&gt;&#xA;त्यज तद्वानरानीकं प्राकृतैः किं करिष्यसि।&lt;br&gt;&#xA;सह स्वैकनिपातं मे पर्वतस्यास्य राक्षस ॥ 6.67.57 ॥&lt;br&gt;&#xA;तद्वाक्यं हरिराजस्य सत्त्वधैर्यसमन्वितम्।&lt;br&gt;&#xA;श्रुत्वा राक्षसशार्दूलः कुम्भकर्णोऽब्रवीद्वचः ॥ 6.67.58 ॥&lt;br&gt;&#xA;प्रजापतेस्तु पौत्रस्त्वं तथैवर्क्षरजस्सुतः।&lt;br&gt;&#xA;श्रुतपौरुषसम्पन्नः कस्माद्गर्जसि वानर ॥ 6.67.59 ॥&lt;br&gt;&#xA;स कुम्भकर्णस्य वचो निशम्य व्याविध्य शैलं सहसा मुमोच।&lt;br&gt;&#xA;तेनाजघानोरसि कुम्भकर्णं शैलेन वज्राशनिसन्निभेन ॥ 6.67.60 ॥&lt;br&gt;&#xA;तच्छैलशृङ्गं सहसा विशीर्णं भुजान्तरे तस्य तदा विशाले।&lt;br&gt;&#xA;ततो विषेदुः सहसा प्लवङ्गा रक्षोगणाश्चापि मुदा विनेदुः ॥ 6.67.61 ॥&lt;br&gt;&#xA;स शैलशृङ्गाभिहतश्चुकोप ननाद कोपाच्च विवृत्य वक्त्रम्।&lt;br&gt;&#xA;व्याविध्य शूलं च तडित्प्रकाशं चिक्षेप हर्यृक्षपतेर्वधाय ॥ 6.67.62 ॥&lt;br&gt;&#xA;तत् कुम्भकर्णस्य भुजप्रविद्धं शूलं शितं काञ्चनधामजुष्टम्।&lt;br&gt;&#xA;क्षिप्रं समुत्पत्य निगृह्य दोर्भ्यां बभञ्ज वेगेन सुतोऽनिलस्य ॥ 6.67.63 ॥&lt;br&gt;&#xA;कृतं भारसहस्रस्य शूलं कालायसं महत्।&lt;br&gt;&#xA;बभञ्ज जानुन्यारोप्य प्रहृष्टः प्लवगर्षभः ॥ 6.67.64 ॥&lt;br&gt;&#xA;शूलं भग्नं हनुमता दृष्ट्वा वानरवाहिनी।&lt;br&gt;&#xA;हृष्टा ननाद बहुशः सर्वतश्चापि दुद्रुवे ॥ 6.67.65 ॥&lt;br&gt;&#xA;सिंहनादं च ते चक्रुः प्रहृष्टा वनगोचराः।&lt;br&gt;&#xA;मारुतिं पूजयाञ्चक्रुर्दृष्ट्वा शूलं तथागतम् ॥ 6.67.66 ॥&lt;br&gt;&#xA;स तत्तदा भग्नमवेक्ष्य शूलं चुकोप रक्षोधिपतिर्महात्मा।&lt;br&gt;&#xA;उत्पाट्य लङ्कामलयात् स शृङ्गं जघान सुग्रीवमुपेत्य तेन ॥ 6.67.67 ॥&lt;br&gt;&#xA;स शैलशृङ्गाभिहतो विसञ्ज्ञः पपात भूमौ युधि वानरेन्द्रः।&lt;br&gt;&#xA;तं प्रेक्ष्य भूमौ पतितं विसञ्ज्ञं नेदुः प्रहृष्टास्त्वथ यातुधानाः ॥ 6.67.68 ॥&lt;br&gt;&#xA;तमभ्युपेत्याद्भुतघोरवीर्यं स कुम्भकर्णो युधि वानरेन्द्रम्।&lt;br&gt;&#xA;जहार सुग्रीवमभिप्रगृह्य यथाऽनिलो मेघमतिप्रचण्डः ॥ 6.67.69 ॥&lt;br&gt;&#xA;स तं महामेघनिकाशरूपमुत्पाट्य गच्छन् युधि कुम्भकर्णः।&lt;br&gt;&#xA;रराज मेरुप्रतिमानरूपो मेरुर्यथाऽभ्युच्छ्रितघोरशृङ्गः ॥ 6.67.70 ॥&lt;br&gt;&#xA;ततस्तमुत्पाट्य जगाम वीरः संस्तूयमानो युधि राक्षसेन्द्रैः।&lt;br&gt;&#xA;शृण्वन्निनादं त्रिदशालयानां प्लवङ्गराजग्रहविस्मितानाम् ॥ 6.67.71 ॥&lt;br&gt;&#xA;ततस् तम् आदाय तदा स मेने&lt;br&gt;&#xA;हरीन्द्रम् इन्द्रोपमम् इन्द्रवीर्यः।&lt;br&gt;&#xA;अस्मिन् हृते सर्वमिदं हृतं स्यात्&lt;br&gt;&#xA;सराघवं सैन्यम् इतीन्द्रशत्रुः ॥ 6.67.72 ॥+++(४)+++&lt;br&gt;&#xA;विद्रुतां वाहिनीं दृष्ट्वा वानराणां ततस्ततः।&lt;br&gt;&#xA;कुम्भकर्णेन सुग्रीवं गृहीतं चापि वानरम् ॥ 6.67.73 ॥&lt;br&gt;&#xA;हनुमांश्चिन्तयामास मतिमान् मारुतात्मजः।&lt;br&gt;&#xA;एवं गृहीते सुग्रीवे किं कर्तव्यं मया भवेत् ॥ 6.67.74 ॥&lt;br&gt;&#xA;यद्वै न्याय्यं मया कर्तुं तत् करिष्यामि सर्वथा।&lt;br&gt;&#xA;भूत्वा पर्वतसङ्काशो नाशयिष्यामि राक्षसम् ॥ 6.67.75 ॥&lt;br&gt;&#xA;मया हते संयति कुम्भकर्णे महाबले मुष्टिविकीर्णदेहे।&lt;br&gt;&#xA;विमोचिते वानरपार्थिवे च भवन्तु हृष्टाः प्लवगाः समस्ताः ॥ 6.67.76 ॥&lt;br&gt;&#xA;अथवा स्वयमप्येष मोक्षं प्राप्स्यति पार्थिवः।&lt;br&gt;&#xA;गृहीतोऽयं यदि भवेत्त्रिदशैः सासुरोरगैः ॥ 6.67.77 ॥&lt;br&gt;&#xA;मन्ये न तावदात्मानं बुद्ध्यते वानराधिपः।&lt;br&gt;&#xA;शैलप्रहाराभिहतः कुम्भकर्णेन संयुगे ॥ 6.67.78 ॥&lt;br&gt;&#xA;अयं मुहूर्तात् सुग्रीवो लब्धसञ्ज्ञो महाहवे।&lt;br&gt;&#xA;आत्मनो वानराणां च यत् पथ्यं तत् करिष्यति ॥ 6.67.79 ॥&lt;br&gt;&#xA;मया तु मोक्षितस्यास्य सुग्रीवस्य महात्मनः।&lt;br&gt;&#xA;अप्रीतिश्च भवेत् कष्टा कीर्तिनाशश्च शाश्वतः ॥ 6.67.80 ॥&lt;br&gt;&#xA;तस्मान्मुहूर्तं काङ्क्षिष्ये विक्रमं पार्थिवस्य तु।&lt;br&gt;&#xA;भिन्नं च वानरानीकं तावदाश्वासयाम्यहम् ॥ 6.67.81 ॥&lt;br&gt;&#xA;इत्येवं चिन्तयित्वा तु हनुमान् मारुतात्मजः।&lt;br&gt;&#xA;भूयः संस्तम्भयामास वानराणां महाचमूम् ॥ 6.67.82 ॥&lt;br&gt;&#xA;स कुम्भकर्णोऽथ विवेश लङ्कां स्फुरन्तमादाय महाकपिं तम्।&lt;br&gt;&#xA;विमानचर्यागृहगोपुरस्थैः पुष्पाग्र्यवर्षैरवकीर्यमाणः ॥ 6.67.83 ॥&lt;br&gt;&#xA;लाजगन्धोदवर्षैस्तु सिच्यमानः शनैःशनैः।&lt;br&gt;&#xA;राजमार्गस्य शीतत्वात् सञ्ज्ञामाप महाबलः ॥ 6.67.84 ॥&lt;br&gt;&#xA;ततः स सञ्ज्ञामुपलभ्य कृच्छ्राद्वलीयसस्तस्य भुजान्तरस्थः।&lt;br&gt;&#xA;अवेक्षमाणः पुरराजमार्गं विचिन्तयामास मुहुर्महात्मा ॥ 6.67.85 ॥&lt;br&gt;&#xA;एवं गृहीतेन कथं नु नाम शक्यं मया सम्प्रतिकर्तुमद्य।&lt;br&gt;&#xA;तथा करिष्यामि यथा हरीणां भविष्यतीष्टं च हितं च कार्यम् ॥ 6.67.86 ॥&lt;br&gt;&#xA;ततः कराग्रैः सहसा समेत्य राजा हरीणाममरेन्द्रशत्रुम्।&lt;br&gt;&#xA;खरैश्च कर्णौ दशनैश्च नासां ददंश पार्श्वेषु च कुम्भकर्णम् ॥ 6.67.87 ॥&lt;br&gt;&#xA;स कुम्भकर्णो हृतकर्णनासो विदारितस्तेन विमर्दितश्च।&lt;br&gt;&#xA;रोषाभिभूतः क्षतजार्द्रगात्रः सुग्रीवमाविध्य पिपेष भूमौ ॥ 6.67.88 ॥&lt;br&gt;&#xA;स भूतले भीमबलाभिपिष्टः सुरारिभिस्तैरभिहन्यमानः।&lt;br&gt;&#xA;जगाम खं वेगवदभ्युपेत्य पुनश्च रामेण समाजगाम ॥ 6.67.89 ॥&lt;br&gt;&#xA;कर्णनासाविहीनस्तु कुम्भकर्णो महाबलः।&lt;br&gt;&#xA;रराज शोणितैः सिक्तो गिरिः प्रस्रवणैरिव ॥ 6.67.90 ॥&lt;br&gt;&#xA;शोणितार्द्रो महाकायो राक्षसो भीमविक्रमः।&lt;br&gt;&#xA;युद्धायाभिमुखो भूयो मनश्चके महाबलः ॥ 6.67.91 ॥&lt;br&gt;&#xA;अमर्षाच्छोणितोद्गरी शुशुभे रावणानुजः।&lt;br&gt;&#xA;नीलाञ्जनचयप्रख्यः ससन्ध्य इव तोयदः ॥ 6.67.92 ॥&lt;br&gt;&#xA;गते तु तस्मिन् सुरराजशत्रुः क्रोधात् प्रदुद्राव रणाय भूयः।&lt;br&gt;&#xA;अनायुधोऽस्मीति विचिन्त्य रौद्रो घोरं तदा मुद्गरमाससाद ॥ 6.67.93 ॥&lt;br&gt;&#xA;ततः स पुर्याः सहसा महौजा निष्क्रम्य तद्वानरसैन्यमुग्रम्।&lt;br&gt;&#xA;बभक्ष रक्षो युधि कुम्भकर्णः प्रजा युगान्ताग्निरिव प्रदीप्तः ॥ 6.67.94 ॥&lt;br&gt;&#xA;बुभुक्षितः शोणितमांसगृध्नुः प्रविश्य तद्वानरसैन्यमुग्रम्।&lt;br&gt;&#xA;चखाद रक्षांसि हरीन् पिशाचानृक्षांश्च मोहाद्युधि कुम्भकर्णः ॥ 6.67.95 ॥&lt;br&gt;&#xA;यथैव मृत्युर्हरते युगान्ते स भक्षयामास हरींश्च मुख्यान् ॥ 6.67.96 ॥&lt;br&gt;&#xA;एकं द्वे त्रीन् बहून् क्रुद्धो वानरान् सह राक्षसैः।&lt;br&gt;&#xA;समादायैकहस्तेन प्रचिक्षेप त्वरन् मुखे ॥ 6.67.97 ॥&lt;br&gt;&#xA;सम्प्रस्रवंस्तदा मेदः शोणितं च महाबलः।&lt;br&gt;&#xA;वध्यमानो नगेन्द्राग्रैर्भक्षयामास वानरान् ॥ 6.67.98 ॥&lt;br&gt;&#xA;ते भक्ष्यमाणा हरयो रामं जग्मुस्तदा गतिम् ॥ 6.67.99 ॥&lt;br&gt;&#xA;कुम्भकर्णो भृशं क्रुद्धः कपीन् खादन् प्रधावति ॥ 6.67.100 ॥&lt;br&gt;&#xA;शतानि सप्त चाष्टौ च विंशत्त्रिंशत्तथैव च।&lt;br&gt;&#xA;सम्परिष्वज्य बाहुभ्यां खादन् विपरिधावति ॥ 6.67.101 ॥&lt;br&gt;&#xA;तस्मिन् काले सुमित्रायाः पुत्रः परबलार्दनः।&lt;br&gt;&#xA;चकार लक्ष्मणः क्रुद्धो युद्धं परपुरञ्जयः ॥ 6.67.102 ॥&lt;br&gt;&#xA;स कुम्भकर्णस्य शरान् शरीरे सप्त वीर्यवान्।&lt;br&gt;&#xA;निचखानाददे बाणान् विससर्ज च लक्ष्मणः ॥ 6.67.103 ॥&lt;br&gt;&#xA;अतिक्रम्य च सौमित्रिं कुम्भकर्णो महाबलः।&lt;br&gt;&#xA;राममेवाभिदुद्राव दारयन्निव मेदिनीम् ॥ 6.67.104 ॥&lt;br&gt;&#xA;अथ दाशरथी रामो रौद्रमस्त्रं प्रयोजयन्।&lt;br&gt;&#xA;कुम्भकर्णस्य हृदये ससर्ज निशितान् शरान् ॥ 6.67.105 ॥&lt;br&gt;&#xA;तस्य रामेण विद्धस्य सहसाऽभिप्रधावतः।&lt;br&gt;&#xA;अङ्गारमित्राः क्रुद्धस्य मुखान्निश्चेरुरर्चिषः ॥ 6.67.106 ॥&lt;br&gt;&#xA;रामास्त्रविद्धो घोरं वै नदन् राक्षसपुङ्गवः।&lt;br&gt;&#xA;अभ्यधावत सङ्क्रुद्धो हरीन् विद्रावयन् रणे ॥ 6.67.107 ॥&lt;br&gt;&#xA;हस्ताच्चापि परिभ्रष्टा पपातोर्व्यां महागदा।&lt;br&gt;&#xA;आयुधानि च सर्वाणि विप्रकीर्यन्त भूतले ॥ 6.67.108 ॥&lt;br&gt;&#xA;स निरायुधमात्मानं यदा मेने महाबलः।&lt;br&gt;&#xA;मुष्टिभ्यां चरणाभ्यां च चकार कदनं महत् ॥ 6.67.109 ॥&lt;br&gt;&#xA;स बाणैरतिविद्धाङ्गः क्षतजेन समुक्षितः।&lt;br&gt;&#xA;रुधिरं प्रतिसुस्राव गिरिः प्रस्रवणं यथा ॥ 6.67.110 ॥&lt;br&gt;&#xA;स तीर्वेण च कोपेन रुधिरेण च मूर्च्छितः।&lt;br&gt;&#xA;वानरान् राक्षसानृक्षान् खादन् विपरिधावति ॥ 6.67.111 ॥&lt;br&gt;&#xA;अथ शृङ्गं समाविध्य भीमं भीमपराक्रमः।&lt;br&gt;&#xA;चिक्षेप राममुद्दिश्य बलवानन्तकोपमः ॥ 6.67.112 ॥&lt;br&gt;&#xA;अप्राप्तमन्तरा रामः सप्तभिस्तैरजिह्मगैः।&lt;br&gt;&#xA;शरैः काञ्चनचित्राङ्गैश्चिच्छेद पुरुषर्षभः ॥ 6.67.113 ॥&lt;br&gt;&#xA;तन्मेरुशिखराकारं द्योतमानमिव श्रिया।&lt;br&gt;&#xA;द्वे शते वानरेन्द्राणां पतमानमपातयत् ॥ 6.67.114 ॥&lt;br&gt;&#xA;तस्मिन् काले स धर्मात्मा लक्ष्मणो वाक्यमब्रवीत्।&lt;br&gt;&#xA;कुम्भकर्णवधे युक्तो योगान् परिमृशन् बहून् ॥ 6.67.115 ॥&lt;br&gt;&#xA;नैवायं वानरान् राजन्नापि जानाति राक्षसान्।&lt;br&gt;&#xA;मत्तः शोणितगन्धेन स्वान् परांश्चैव खादति ॥ 6.67.116 ॥&lt;br&gt;&#xA;साध्वेनमधिरोहन्तु सर्वे ते वानरर्षभाः।&lt;br&gt;&#xA;यूथपाश्च यथा मुख्यास्तिष्ठन्त्वस्य समन्ततः ॥ 6.67.117 ॥&lt;br&gt;&#xA;अप्ययं दुर्मतिः काले गुरुभारप्रपीडितः।&lt;br&gt;&#xA;प्रपतन् राक्षसो भूमौ नान्यान् हन्यात् प्लवङ्गमान् ॥ 6.67.118 ॥&lt;br&gt;&#xA;तस्य तद्वचनं श्रुत्वा राजपुत्रस्य धीमतः।&lt;br&gt;&#xA;ते समारुरुहुर्हृष्टाः कुम्भकर्णं प्लवङ्गमाः ॥ 6.67.119 ॥&lt;br&gt;&#xA;कुम्भकर्णस्तु सङ्क्रुद्धः समारूढः प्लवङ्गमैः।&lt;br&gt;&#xA;व्यधूनयत्तान् वेगेन दुष्टहस्तीव हस्तिपान् ॥ 6.67.120 ॥&lt;br&gt;&#xA;तान् दृष्ट्वा निर्धुतान् रामो दुष्टोऽयमिति राक्षसः।&lt;br&gt;&#xA;सुमुत्पपात वेगेन धनुरुत्तममाददे ॥ 6.67.121 ॥&lt;br&gt;&#xA;राघवो राक्षसं रोषादभिदुद्राव वेगितः।&lt;br&gt;&#xA;यूथपान् हर्षयन् सर्वान् कुम्भकर्णभयार्दितान् ॥ 6.67.122 ॥&lt;br&gt;&#xA;स चापमादाय भुजङ्गकल्पं दृढज्यमुग्रं तपनीयचित्रम्।&lt;br&gt;&#xA;हरीन् समाश्वास्य समुत्पपात रामो निबद्धोत्तमतूणबाणः ॥ 6.67.123 ॥&lt;br&gt;&#xA;स वानरगणैस्तैस्तु वृतः परमदुर्जयः।&lt;br&gt;&#xA;लक्ष्मणानुचरो रामः सम्प्रतस्थे महावलः ॥ 6.67.124 ॥&lt;br&gt;&#xA;स ददर्श महात्मानं किरीटिनमरिन्दमम्।&lt;br&gt;&#xA;शोणिताप्लुतसर्वाङ्गं कुम्भकर्णं महाबलम् ॥ 6.67.125 ॥&lt;br&gt;&#xA;सर्वान् समभिधावन्तं यथा रुष्टं दिशागजम्।&lt;br&gt;&#xA;मार्गमाणं हरीन् क्रुद्धं राक्षसैः परिवारितम् ॥ 6.67.126 ॥&lt;br&gt;&#xA;विन्ध्यमन्दरसङ्काशं काञ्चनाङ्गदभूषणम्।&lt;br&gt;&#xA;स्रवन्तं रुधिरं वक्त्राद्वर्षमेघमिवोत्थितम् ॥ 6.67.127 ॥&lt;br&gt;&#xA;जिह्वया परिलिह्यन्तं शोणितं शोणितेक्षणम्।&lt;br&gt;&#xA;मृद्नन्तं वानरानीकं कालान्तकयमोपमम् ॥ 6.67.128 ॥&lt;br&gt;&#xA;तं दृष्ट्वा राक्षसश्रेष्ठं प्रदीप्तानलवर्चसम्।&lt;br&gt;&#xA;विस्फारयामास तदा कार्मुकं पुरुषर्षभः ॥ 6.67.129 ॥&lt;br&gt;&#xA;स तस्य चापनिर्घोषात् कुपितो राक्षसर्षभः।&lt;br&gt;&#xA;अमृष्यमाणस्तं घोषमभिदुद्राव राघवम् ॥ 6.67.130 ॥&lt;br&gt;&#xA;ततस्तु वातोद्धतमेघकल्पं भुजङ्गराजोत्तमभोगबाहुम्।&lt;br&gt;&#xA;तमापतन्तं धरणीधराभमुवाच रामो युधि कुम्भकर्णम् ॥ 6.67.131 ॥&lt;br&gt;&#xA;आगच्छ रक्षोधिप मा विषादमवस्थितोऽहं प्रगृहीतचापः।&lt;br&gt;&#xA;अवेहि मां शक्रसपत्न रामं मया मुहूर्ताद्भविता विचेताः ॥ 6.67.132 ॥&lt;br&gt;&#xA;रामोऽयमिति विज्ञाय जहास विकृतस्वनम्।&lt;br&gt;&#xA;अभ्यधावत सङ्क्रुद्धो हरीन् विद्रावयन् रणे ॥ 6.67.133 ॥&lt;br&gt;&#xA;पातयन्निव सर्वेषां हृदयानि वनौकसाम् ॥ 6.67.134 ॥&lt;br&gt;&#xA;प्रहस्य विकृतं भीमं स मेघस्तनितोपमम्।&lt;br&gt;&#xA;कुम्भकर्णो महातेजा राघवं वाक्यमब्रवीत् ॥ 6.67.135 ॥&lt;br&gt;&#xA;नाहं विराधो विज्ञेयो न कबन्धः खरो न च।&lt;br&gt;&#xA;न वाली न च मारीचः कुम्भकर्णोऽहमागतः ॥ 6.67.136 ॥&lt;br&gt;&#xA;पश्य मे मुद्गरं घोरं सर्वकालायसं महत्।&lt;br&gt;&#xA;अनेन निर्जिता देवा दानवाश्च पुरा मया ॥ 6.67.137 ॥&lt;br&gt;&#xA;विकर्णनास इति मां नावज्ञातुं त्वमर्हसि।&lt;br&gt;&#xA;स्वल्पाऽपि हि न मे पीडा कर्णनासाविनाशनात् ॥ 6.67.138 ॥&lt;br&gt;&#xA;दर्शयेक्ष्वाकुशार्दूल वीर्यं गात्रेषु मे लघु।&lt;br&gt;&#xA;ततस्त्वां भक्षयिष्यामि दृष्टपौरुषविक्रमम् ॥ 6.67.139 ॥&lt;br&gt;&#xA;स कुम्भकर्णस्य वचो निशम्य रामः सुपुङ्खान् विससर्ज बाणान्।&lt;br&gt;&#xA;तैराहतो वज्रसमग्रवेगैर्न चुक्षुभे न व्यथते सुरारिः ॥ 6.67.140 ॥&lt;br&gt;&#xA;यैः सायकैः सालवरा निकृत्ता वाली हतो वानरपुङ्गवश्च।&lt;br&gt;&#xA;ते कुम्भकर्णस्य तदा शरीरे वज्रोपमा न व्यथयाम्प्रचक्रुः ॥ 6.67.141 ॥&lt;br&gt;&#xA;स वारिधारा इव सायकांस्तान् पिबन् शरीरेण महेन्द्रशत्रुः।&lt;br&gt;&#xA;जघान रामस्य शरप्रवेगं व्याविध्य तं मुद्गरमुग्रवेगम् ॥ 6.67.142 ॥&lt;br&gt;&#xA;ततस्तु रक्षः क्षतजानुलिप्तं वित्रासनं देवमहाचमूनाम्।&lt;br&gt;&#xA;विव्याध तं मुद्गरमुग्रवेगं विद्रावयामास चमूं हरीणाम् ॥ 6.67.143 ॥&lt;br&gt;&#xA;वायव्यमादाय ततो वरास्त्रं रामः प्रचिक्षेप निशाचराय।&lt;br&gt;&#xA;समुद्गरं तेन जघान बाहुं स कृत्तबाहुस्तुमुलं ननाद ॥ 6.67.144 ॥&lt;br&gt;&#xA;स तस्य बाहुर्गिरिशृङ्गकल्पः समुद्गरो राघवबाणकृत्तः।&lt;br&gt;&#xA;पपात तस्मिन् हरिराजसैन्ये जघान तां वानरवाहनीं च ॥ 6.67.145 ॥&lt;br&gt;&#xA;ते वानरा भग्नहतावशेषाः पर्यन्तमाश्रित्य तदा विषण्णाः।&lt;br&gt;&#xA;प्रवेपिताङ्गं ददृशुः सुघोरं नरेन्द्ररक्षोधिपसन्निपातम् ॥ 6.67.146 ॥&lt;br&gt;&#xA;स कुम्भकर्णोऽस्त्रनिकृत्तबाहुर्महान्निकृत्ताग्र इवाचलेन्द्रः।&lt;br&gt;&#xA;उत्पाटयामास करेण वृक्षं ततोऽभिदुद्राव रणे नरेन्द्रम् ॥ 6.67.147 ॥&lt;br&gt;&#xA;स तस्य बाहुं सहसालवृक्षं समुद्यतं पन्नगभोगकल्पम्।&lt;br&gt;&#xA;ऐन्द्रास्त्रयुक्तेन जघान रामो बाणेन जाम्बूनदचित्रितेन ॥ 6.67.148 ॥&lt;br&gt;&#xA;स कुम्भकर्णस्य भुजो निकृत्तः पपात भूमौ गिरिसन्निकाशः।&lt;br&gt;&#xA;विवेष्टमानोऽभिजघान वृक्षान् शैलान् शिला वानरराक्षसांश्च ॥ 6.67.149 ॥&lt;br&gt;&#xA;तं छिन्नबाहुं समवेक्ष्य रामः समापतन्तं सहसा नदन्तम्।&lt;br&gt;&#xA;द्वावर्धचन्द्रौ निशितौ प्रगृह्य चिच्छेद पादौ युधि राक्षसस्य ॥ 6.67.150 ॥&lt;br&gt;&#xA;तौ तस्य पादौ प्रदिशो दिशश्च गिरीन् गुहाश्चैव महार्णवं च।&lt;br&gt;&#xA;लङ्कां च सेनां कपिराक्षसानां विनादयन्तौ विनिपेततुश्च ॥ 6.67.151 ॥&lt;br&gt;&#xA;निकृत्तबाहुर्विनिकृत्तपादो विदार्य वक्त्रं वडवामुखाभम्।&lt;br&gt;&#xA;दुद्राव रामं सहसाऽभिगर्जन् राहुर्यथा चन्द्रमिवान्तरिक्षे ॥ 6.67.152 ॥&lt;br&gt;&#xA;अपूरयत्तस्य मुखं शिताग्रै रामः शरैर्हेमपिनद्धपुङ्खैः।&lt;br&gt;&#xA;स पूर्णवक्त्रो न शशाक वक्तुं चुकूज कृच्छ्रेण मुमोह चापि ॥ 6.67.153 ॥&lt;br&gt;&#xA;अथाददे सूर्यमरीचिकल्पं स ब्रह्मदण्डान्तककालकल्पम्।&lt;br&gt;&#xA;अरिष्टमैन्द्रं निशितं सुपुङ्खं रामः शरं मारुततुल्यवेगम् ॥ 6.67.154 ॥&lt;br&gt;&#xA;तं वज्रजाम्बूनदचारुपुङ्खं प्रदीप्तसूर्यज्वलनप्रकाशम्।&lt;br&gt;&#xA;महेन्द्रवज्राशनितुल्यवेगं रामः प्रचिक्षेप निशाचराय ॥ 6.67.155 ॥&lt;br&gt;&#xA;स सायको राघवबाहुचोदितो दिशः स्वभासा दश सम्प्रकाशयन्।&lt;br&gt;&#xA;सधूमवैश्वानरदीप्तदर्शनो जगाम शक्राशनिवीर्यविक्रमः ॥ 6.67.156 ॥&lt;br&gt;&#xA;स तन्महापर्वतकूटसन्निभं विवृत्तदंष्ट्रं चलचारुकुण्डलम्।&lt;br&gt;&#xA;चकर्त रक्षोधिपतेः शिरस्तथा यथैव वृत्रस्य पुरा पुरन्दरः ॥ 6.67.157 ॥&lt;br&gt;&#xA;कुम्भकर्णशिरो भाति कुण्डलालङ्कृतं महत्।&lt;br&gt;&#xA;आदित्येऽभ्युदिते रात्रौ मध्यस्थ इव चन्द्रमाः ॥ 6.67.158 ॥&lt;br&gt;&#xA;तद्रामबाणाभिहतं पपात रक्षश्शिरःपर्वतसन्निकाशम्।&lt;br&gt;&#xA;बभञ्ज चर्यागृहगोपुराणि प्राकारमुच्चं तमपातयच्च ॥ 6.67.159 ॥&lt;br&gt;&#xA;न्यपतत् कुम्भकर्णोऽथ स्वकायेन निपातयन्।&lt;br&gt;&#xA;प्लवङ्गमानां कोट्यश्च परितः सम्प्रधावताम् ॥ 6.67.160 ॥&lt;br&gt;&#xA;तच्चाति कायं हिमवत्प्रकाशं रक्षस्ततस्तोयनिधौ पपात।&lt;br&gt;&#xA;ग्राहान् वरान् मीनवरान् भुजङ्गान् ममर्द भूमिं च तदा विवेश ॥ 6.67.161 ॥&lt;br&gt;&#xA;तस्मिन् हते ब्राह्मणदेवशत्रौ महाबले संयति कुम्भकर्णे।&lt;br&gt;&#xA;चचाल भूर्भूमिधराश्च सर्वे हर्षाच्च देवास्तुमुलं प्रणेदुः ॥ 6.67.162 ॥&lt;br&gt;&#xA;ततस्तु देवर्षिमहर्षिपन्नगाः सुराश्च भूतानि सुपर्णगुह्यकाः।&lt;br&gt;&#xA;सयक्षगन्धर्वगणा नभोगताः प्रहर्षिता रामपराक्रमेण ॥ 6.67.163 ॥&lt;br&gt;&#xA;ततस्तु ते तस्य वधेन भूरिणा मनस्विनो नैर्ऋतराजबान्धवाः।&lt;br&gt;&#xA;विनेदुरुच्चैर्व्यथिता रघूत्तमं हरिं समीक्ष्यैव यथा सुरार्दिताः ॥ 6.67.164 ॥&lt;br&gt;&#xA;स देवलोकस्य तमो निहत्य सूर्यो यथा राहुमुखाद्विमुक्तः।&lt;br&gt;&#xA;तथा व्यभासीद्भुवि वानरौघे निहत्य रामो युधि कुम्भकर्णम् ॥ 6.67.165 ॥&lt;br&gt;&#xA;प्रहर्षमीयुर्बहवस्तु वानराः प्रबुद्धपद्मप्रतिमैरिवाननैः।&lt;br&gt;&#xA;अपूजयन् राघवमिष्टभागिनं हते रिपौ भीमबले दुरासदे ॥ 6.67.166 ॥&lt;br&gt;&#xA;स कुम्भकर्णं सुरसङ्घमर्दनं महत्सु युद्धेषु पराजितश्रमम्।&lt;br&gt;&#xA;ननन्द हत्वा भरताग्रजो रणे महासुरं वृत्रमिवामराधिपः ॥ 6.67.167 ॥&lt;/p&gt;</description>
    </item>
  </channel>
</rss>
