<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०६-राघव-बन्धनम् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/</link>
    <description>Recent content in &#43;०६-राघव-बन्धनम् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/index.xml" rel="self" type="application/rss+xml" />
    <item>
      <title>०४२ रामेण युद्धादेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/042_rAmeNa_yuddhAdeshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/042_rAmeNa_yuddhAdeshaH/</guid>
      <description>&lt;p&gt;ततस्ते राक्षसास्तत्र गत्वा रावणमन्दिरम्।&lt;br&gt;&#xA;न्यवेदयन् पुरीं रुद्धां रामेण सह वानरैः ॥ 6.42.1 ॥&lt;br&gt;&#xA;रुद्धां तु नगरीं श्रुत्वा जातक्रोधो निशाचरः।&lt;br&gt;&#xA;विधानं द्विगुणं कृत्वा प्रासादं सोऽध्यरोहत ॥ 6.42.2 ॥&lt;br&gt;&#xA;स ददर्शावृतां लङ्कां सशैलवनकाननाम्।&lt;br&gt;&#xA;असङ्ख्येयैर्हरिगणैः सर्वतो युद्धकाङ्क्षिभिः ॥ 6.42.3 ॥&lt;br&gt;&#xA;स दृष्ट्वा वानरैः सर्वां वसुधां कवलीकृताम्।&lt;br&gt;&#xA;कथं क्षपयितव्याः स्युरिति चिन्तापरोऽभवत् ॥ 6.42.4 ॥&lt;br&gt;&#xA;स चिन्तयित्वा सुचिरं धैर्यमालम्ब्य रावणः।&lt;br&gt;&#xA;राघवं हरियूथांश्च ददर्शायतलोचनः ॥ 6.42.5 ॥&lt;br&gt;&#xA;राघवः सह सैन्येन मुदितो नाम पुप्लुवे।&lt;br&gt;&#xA;लङ्कां ददर्श गुप्तां वै सर्वतो राक्षसैर्वृताम् ॥ 6.42.6 ॥&lt;br&gt;&#xA;दृष्ट्वा दाशरथिर्लङ्कां चित्रध्वजपताकिनीम्।&lt;br&gt;&#xA;जगाम सहसा सीतां दूयमानेन चेतसा ॥ 6.42.7 ॥&lt;br&gt;&#xA;अत्र सा मृगशावाक्षी मत्कृते जनकात्मजा।&lt;br&gt;&#xA;पीड्यते शोकसन्तप्ता कृशा स्थण्डिलशायिनी ॥ 6.42.8 ॥&lt;br&gt;&#xA;पीड्यमानां स धर्मात्मा वैदेहीमनुचिन्तयन्।&lt;br&gt;&#xA;क्षिप्रमाज्ञापयामास वानरान् द्विषतां वधे ॥ 6.42.9 ॥&lt;br&gt;&#xA;एवमुक्ते तु वचने रामेणाक्लिष्टकर्मणा।&lt;br&gt;&#xA;सङ्घर्षमाणाः प्लवगाः सिंहनादैरनादयन् ॥ 6.42.10 ॥&lt;br&gt;&#xA;शिखरैर्विकिरामैनां लङ्कां मुष्टिभिरेव वा।&lt;br&gt;&#xA;इति स्म दधिरे सर्वे मनांसि हरियूथपाः ॥ 6.42.11 ॥&lt;br&gt;&#xA;उद्यम्य गिरिशृङ्गाणि शिखराणि महान्ति च।&lt;br&gt;&#xA;तरूंश्चोत्पाट्य विविधांस्तिष्ठन्ति हरियूथपाः ॥ 6.42.12 ॥&lt;br&gt;&#xA;प्रेक्षतो राक्षसेन्द्रस्य तान्यनीकानि भागशः।&lt;br&gt;&#xA;राघवप्रियकामार्थं लङ्कामारुरुहुस्तदा ॥ 6.42.13 ॥&lt;br&gt;&#xA;ते ताम्रवक्त्रा हेमाभा रामार्थे त्यक्तजीविताः।&lt;br&gt;&#xA;लङ्कामेवाभ्यवर्तन्त सालतालशिलायुधाः ॥ 6.42.14 ॥&lt;br&gt;&#xA;ते द्रुमैः पर्वताग्रैश्च मुष्टिभिश्च प्लवङ्गमाः।&lt;br&gt;&#xA;प्राकाराग्राण्यरण्यानि ममन्थुस्तोरणानि च ॥ 6.42.15 ॥&lt;br&gt;&#xA;परिखाः पूरयन्ति स्म प्रसन्नसलिलायुताः।&lt;br&gt;&#xA;पांसुभिः पर्वताग्रैश्च तृणैः काष्ठैश्च वानराः ॥ 6.42.16 ॥&lt;br&gt;&#xA;ततः सहस्रयूथाश्च कोटीयूथाश्च वानराः।&lt;br&gt;&#xA;कोटीशतयुताश्चान्ये लङ्कामारुरुहुस्तदा ॥ 6.42.17 ॥&lt;br&gt;&#xA;काञ्चनानि प्रमृद्नन्तस्तोरणानि प्लवङ्गमाः।&lt;br&gt;&#xA;कैलासशिखराभाणि गोपुराणि प्रमथ्य च ॥ 6.42.18 ॥&lt;br&gt;&#xA;आप्लवन्तः प्लवन्तश्च गर्जन्तश्च प्लवङ्गमाः।&lt;br&gt;&#xA;लङ्कां तामभिधावन्ति महावारणसन्निभाः ॥ 6.42.19 ॥&lt;br&gt;&#xA;जयत्यतिबलो रामो लक्ष्मणश्च महाबलः।&lt;br&gt;&#xA;राजा जयति सुग्रीवो राघवेणाभिपालितः ॥ 6.42.20 ॥&lt;br&gt;&#xA;इत्येवं घोषयन्तश्च गर्जन्तश्च प्लवङ्गमाः।&lt;br&gt;&#xA;अभ्यधावन्त लङ्कायाः प्राकारं कामरूपिणः ॥ 6.42.21 ॥&lt;br&gt;&#xA;निपीड्योपनिविष्टास्ते प्राकारं हरियूथपाः।&lt;br&gt;&#xA;एतस्मिन्नन्तरे चक्रुः स्कन्धावारनिवेशनम् ॥ 6.42.22 ॥&lt;br&gt;&#xA;पूर्वद्वारं तु कुमुदः कोटीभिर्दशभिर्वृतः।&lt;br&gt;&#xA;आवृत्य बलवांस्तस्थौ हरिभिर्जितकाशिभिः ॥ 6.42.23 ॥&lt;br&gt;&#xA;साहाय्यार्थं तु तस्यैव निविष्टः प्रघसो हरिः।&lt;br&gt;&#xA;पनसश्च महाबाहुर्वानरैर्बहुभिर्वृतः ॥ 6.42.24 ॥&lt;br&gt;&#xA;दक्षिणं द्वारमागम्य वीरः शतवलिः कपिः।&lt;br&gt;&#xA;आवृत्य बलवांस्तस्थौ विंशत्या कोटिभिर्वृतः ॥ 6.42.25 ॥&lt;br&gt;&#xA;सुषेणः पश्चिमद्वारं गतस्तारापिता हरिः।&lt;br&gt;&#xA;आवृत्य बलवांस्तस्थौ षष्टिकोटिभिरावृतः ॥ 6.42.26 ॥&lt;br&gt;&#xA;उत्तरं द्वारमासाद्य रामः सौमित्रिणा सह।&lt;br&gt;&#xA;आवृत्य बलवांस्तस्थौ सुग्रीवश्च हरीश्वरः ॥ 6.42.27 ॥&lt;br&gt;&#xA;गोलाङ्गूलो महाकायो गवाक्षो भीमदर्शनः।&lt;br&gt;&#xA;वृतः कोट्या महावीर्यस्तस्थौ रामस्य पार्श्वतः ॥ 6.42.28 ॥&lt;br&gt;&#xA;ऋक्षाणां भीमवेगानां धूम्रः शत्रुनिबर्हणः।&lt;br&gt;&#xA;वृतः कोट्या महावीर्यस्तस्थो रामस्य पार्श्वतः ॥ 6.42.29 ॥&lt;br&gt;&#xA;सन्नद्धस्तु महावीर्यो गदापाणिर्विभीषणः।&lt;br&gt;&#xA;वृतो यत्तैस्तु सचिवैस्तस्थौ तत्र महाबलः ॥ 6.42.30 ॥&lt;br&gt;&#xA;गजो गवाक्षो गवयः शरभो गन्धमादनः।&lt;br&gt;&#xA;समन्तात् परिधावन्तो ररक्षुर्हरिवाहिनीम् ॥ 6.42.31 ॥&lt;br&gt;&#xA;ततः कोपपरीतात्मा रावणो राक्षसेश्वरः।&lt;br&gt;&#xA;निर्याणं सर्वसैन्यानां द्रुतमाज्ञापयत्तदा ॥ 6.42.32 ॥&lt;br&gt;&#xA;एतच्छुत्वा ततो वाक्यं रावणस्य मुखोद्गतम्।&lt;br&gt;&#xA;सहसा भीमनिर्घोषमुद्घुष्टं रजनीचरैः ॥ 6.42.33 ॥&lt;br&gt;&#xA;ततः प्रचोदिता भेर्यश्चन्द्रपाण्डरपुष्कराः।&lt;br&gt;&#xA;हेमकोणाहता भीमा राक्षसानां समन्ततः ॥ 6.42.34 ॥&lt;br&gt;&#xA;विनेदुश्च महाघोषाः शङ्खाः शतसहस्रशः।&lt;br&gt;&#xA;राक्षसानां सुघोराणां मुखमारुतपूरिताः ॥ 6.42.35 ॥&lt;br&gt;&#xA;ते बभुः शुभनीलाङ्गाः सशङ्का रजनीचराः।&lt;br&gt;&#xA;विद्युन्मण्डलसन्नद्धाः सबलाका इवाम्बुदाः ॥ 6.42.36 ॥&lt;br&gt;&#xA;निष्पतन्ति ततः सैन्या हृष्टा रावणचोदिताः।&lt;br&gt;&#xA;समये पूर्यमाणस्य वेगा इव महोदधेः ॥ 6.42.37 ॥&lt;br&gt;&#xA;ततो वानरसैन्येन मुक्तो नादः समन्ततः।&lt;br&gt;&#xA;मलयः पूरितो येन स सानुप्रस्थकन्दरः ॥ 6.42.38 ॥&lt;br&gt;&#xA;शङ्खदुन्दुभिसङ्घुष्टः सिंहनादस्तरस्विनाम्।&lt;br&gt;&#xA;पृथिवीं चान्तरिक्षं च सागरं चैव नादयन् ॥ 6.42.39 ॥&lt;br&gt;&#xA;गजानां बृंहितैः सार्धं हयानां हेषितैरपि।&lt;br&gt;&#xA;रथानां नेमिघोषैश्च रक्षसां वदनस्वनः ॥ 6.42.40 ॥&lt;br&gt;&#xA;एतस्मिन्नन्तरे घोरः सङ्ग्रामः समवर्तत।&lt;br&gt;&#xA;रक्षसां वानराणां च यथा देवासुरे पुरा ॥ 6.42.41 ॥&lt;br&gt;&#xA;ते गदाभिः प्रदीप्ताभिः शक्तिशूलपरश्वधैः।&lt;br&gt;&#xA;निजघ्नुर्वानरान् घोराः कथयन्तः स्वविक्रमान् ॥ 6.42.42 ॥&lt;br&gt;&#xA;जयत्यतिबलो रामो लक्ष्मणश्च महाबलः ] राजा जयति सुग्रीव इति शब्दो महानभूत् ॥ 6.42.43 ॥&lt;br&gt;&#xA;तथा वृक्षैर्महाकायाः पर्वताग्रैश्च वानराः।&lt;br&gt;&#xA;निजघ्नुस्तानि रक्षांसि नखैर्दन्तैश्च वेगिताः ॥ 6.42.44 ॥&lt;br&gt;&#xA;राक्षसास्त्वपरे भीमाः प्राकारस्था महीगतान्।&lt;br&gt;&#xA;भिन्दिपालैश्च खड्गैश्च शूलैश्चैव व्यदारयन् ॥ 6.42.45 ॥&lt;br&gt;&#xA;वानराश्चापि सङ्क्रुद्धाः प्राकारस्थान् महीगताः।&lt;br&gt;&#xA;राक्षसान् पातयामासुः समाप्लुत्य प्लवङ्गमाः ॥ 6.42.46 ॥&lt;br&gt;&#xA;स सम्प्रहारस्तुमुलो मांसशोणितकर्दमः।&lt;br&gt;&#xA;रक्षसां वानराणां च सम्बभूवाद्भुतोपमः ॥ 6.42.47 ॥&lt;/p&gt;</description>
    </item>
    <item>
      <title>०४३ रक्षः-कपीनां युद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/043_raxaH-kapInAM_yuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/043_raxaH-kapInAM_yuddham/</guid>
      <description>&lt;p&gt;युद्ध्यातां तु ततस्तेषां वानराणां महात्मनाम्।&lt;br&gt;&#xA;रक्षसां सम्बभूवाथ बलकोपः सुदारुणः ॥ 6.43.1 ॥&lt;br&gt;&#xA;ते हयैः काञ्चनापीडैर्ध्वजैश्चाग्निशिखोपमैः।&lt;br&gt;&#xA;रथैश्चादित्यसङ्काशैः कवचैश्च मनोरमैः ॥ 6.43.2 ॥&lt;br&gt;&#xA;निर्ययू राक्षसव्याघ्रा नादयन्तो दिशो दश।&lt;br&gt;&#xA;राक्षसा भीमकर्माणो रावणस्य जयैषिणः ॥ 6.43.3 ॥&lt;br&gt;&#xA;वानराणामपि चमूर्बृहती जयमिच्छताम्।&lt;br&gt;&#xA;अभ्यधावत तां सेनां रक्षसां कामरूपिणाम् ॥ 6.43.4 ॥&lt;br&gt;&#xA;एतस्मिन्नन्तरे तेषामन्योन्यमभिधावताम्।&lt;br&gt;&#xA;रक्षसां वानराणां च द्वन्द्वयुद्धमवर्तत ॥ 6.43.5 ॥&lt;br&gt;&#xA;अङ्गदेनेन्द्रजित् सार्धं वालिपुत्रेण राक्षसः।&lt;br&gt;&#xA;अयुध्यत महातेजास्त्र्यम्बकेण यथाऽन्तकः ॥ 6.43.6 ॥&lt;br&gt;&#xA;प्रजङ्घेन च सम्पातिर्नित्यं दुर्मर्षणो रणे।&lt;br&gt;&#xA;जम्बुमालिनमारब्धो हनुमानपि वानरः ॥ 6.43.7 ॥&lt;br&gt;&#xA;सङ्गतः सुमहाक्रोधो राक्षसो रावणानुजः।&lt;br&gt;&#xA;समरे तीक्ष्णवेगेन मित्रघ्नेन विभीषणः ॥ 6.43.8 ॥&lt;br&gt;&#xA;तपनेन गजः सार्धं राक्षसेन महाबलः।&lt;br&gt;&#xA;निकुम्भेन महातेजा नीलोऽपि समयुद्ध्यत ॥ 6.43.9 ॥&lt;br&gt;&#xA;वानरेन्द्रस्तु सुग्रीवः प्रघसेन समागतः।&lt;br&gt;&#xA;सङ्गतः समरे श्रीमान् विरूपाक्षेण लक्ष्मणः ॥ 6.43.10 ॥&lt;br&gt;&#xA;आग्निकेतुश्च दुर्धर्षो रश्मिकेतुश्च राक्षसः।&lt;br&gt;&#xA;सुप्तघ्नो यज्ञकोपश्च रामेण सह सङ्गताः ॥ 6.43.11 ॥&lt;br&gt;&#xA;वज्रमुष्टिस्तु मैन्देन द्विविदानशनिप्रभः।&lt;br&gt;&#xA;राक्षसाभ्यां सुघोराभ्यां कपिमुख्यौ समागतौ ॥ 6.43.12 ॥&lt;br&gt;&#xA;वीरः प्रतपनो घोरो राक्षसो रणदुर्धरः।&lt;br&gt;&#xA;समरे तीक्ष्णवेगेन नलेन समयुद्ध्यत ॥ 6.43.13 ॥&lt;br&gt;&#xA;धर्मस्य पुत्रो बलवान् सुषेण इति विश्रुतः।&lt;br&gt;&#xA;स विद्युन्मालिना सार्धमयुध्यत महाकपिः ॥ 6.43.14 ॥&lt;br&gt;&#xA;वानराश्चापरे भीमा राक्षसैरपरैः सह।&lt;br&gt;&#xA;द्वन्द्वं समीयुर्बहुधा युद्धाय बहुभिः सह ॥ 6.43.15 ॥&lt;br&gt;&#xA;तत्रासीत् सुमहद्युद्धं तुमुलं रोमहर्षणम्।&lt;br&gt;&#xA;रक्षसां वानराणां च वीराणां जयमिच्छताम् ॥ 6.43.16 ॥&lt;br&gt;&#xA;हरिराक्षसदेहेभ्यः प्रभृताः केशशाद्वलाः।&lt;br&gt;&#xA;शरीरसङ्घाटवहाः प्रसस्रुः शोणितापगाः ॥ 6.43.17 ॥&lt;br&gt;&#xA;आजघानेन्द्रजित् क्रुद्धो वज्रेणेव शतक्रतुः।&lt;br&gt;&#xA;अङ्गदं गदया वीरं शत्रुसैन्यविदारणम् ॥ 6.43.18 ॥&lt;br&gt;&#xA;तस्य काञ्चनचित्राङ्गं रथं साश्वं ससारथिम्।&lt;br&gt;&#xA;जघान समरे श्रीमानङ्गदो वेगवान् कपिः ॥ 6.43.19 ॥&lt;br&gt;&#xA;सम्पातिस्तु त्रिभिर्बाणैः प्रजङ्घेन समाहतः।&lt;br&gt;&#xA;निजघानाश्वकर्णेन प्रजङ्घं रणमूर्धनि ॥ 6.43.20 ॥&lt;br&gt;&#xA;जम्बुमाली रथस्थस्तु रथशक्त्या महाबलः।&lt;br&gt;&#xA;बिभेद समरे क्रुद्धो हनूमन्तं स्तनान्तरे ॥ 6.43.21 ॥&lt;br&gt;&#xA;तस्य तं रथमास्थाय हनूमान् मारुतत्मजः।&lt;br&gt;&#xA;प्रममाथ तलेनाशु सह तेनैव रक्षसा ॥ 6.43.22 ॥&lt;br&gt;&#xA;नदन् प्रतपनो घोरो नलं सोऽप्यन्वधावत ॥ 6.43.23 ॥&lt;br&gt;&#xA;नलः प्रतपनस्याशु पातयामास चक्षुषी।&lt;br&gt;&#xA;भिन्नगात्रः शरैस्तीक्ष्णैः क्षिप्रहस्तेन रक्षसा ॥ 6.43.24 ॥&lt;br&gt;&#xA;ग्रसन्तमिव सैन्यानि प्रघसं वानराधिपः।&lt;br&gt;&#xA;सुग्रीवः सप्तपर्णेन निर्बिभेद जघान च ॥ 6.43.25 ॥&lt;br&gt;&#xA;अग्निकेतुश्च दुर्धर्षो रश्मिकेतुश्च राक्षसः।&lt;br&gt;&#xA;सुप्तघ्नो यज्ञकोपश्च रामं निर्बिभिदुः शरैः ॥ 6.43.26 ॥&lt;br&gt;&#xA;तेषां चतुर्णां रामस्तु शिरांसि निशितैः शरै।&lt;br&gt;&#xA;क्रुद्धश्चतुर्भिश्चिच्छेद घोरैरग्निशिखोपमैः ॥ 6.43.27 ॥&lt;br&gt;&#xA;वज्रमुष्टिस्तु मैन्देन मुष्टिना निहतो रणे।&lt;br&gt;&#xA;पपात सरथः साश्वः पुराट्ट इव भूतले ॥ 6.43.28 ॥&lt;br&gt;&#xA;निकुम्भस्तु रणे नीलं नीलाञ्जनचयप्रभम्।&lt;br&gt;&#xA;निर्बिभेद शरैस्तीक्ष्णैः करैर्मेघमिवांशुमान् ॥ 6.43.29 ॥&lt;br&gt;&#xA;पुनः शरशतेनाथ क्षिप्रहस्तो निशाचरः।&lt;br&gt;&#xA;बिभेद समरे नीलं निकुम्भः प्रजहास च ॥ 6.43.30 ॥&lt;br&gt;&#xA;तस्यैव रथचक्रेण नीलो विष्णुरिवाहवे।&lt;br&gt;&#xA;शिरश्चिच्छेद समरे निकुम्भस्य च सारथेः ॥ 6.43.31 ॥&lt;br&gt;&#xA;वज्राशनिसमस्पर्शो द्विविदोऽप्यशनिप्रभम्।&lt;br&gt;&#xA;जघान गिरिशृङ्गेण मिषतां सर्वरक्षसाम् ॥ 6.43.32 ॥&lt;br&gt;&#xA;द्विविदं वानरेन्द्रं तु नगयोधिनमाहवे।&lt;br&gt;&#xA;शरैरशनि सङ्काशैः स विव्याधाशनिप्रभः ॥ 6.43.33 ॥&lt;br&gt;&#xA;स शरैरतिविद्धाङ्गो द्विविदः क्रोधमूर्च्छितः।&lt;br&gt;&#xA;सालेन सरथं साश्वं निजघानाशनिप्रभम् ॥ 6.43.34 ॥&lt;br&gt;&#xA;विद्युन्माली रथस्थस्तु शरैः काञ्चनभूषणैः।&lt;br&gt;&#xA;सुषेणं ताडयामास ननाद च मुहुर्मुहुः ॥ 6.43.35 ॥&lt;br&gt;&#xA;तं रथस्थमथो दृष्ट्वा सुषेणो वानरोत्तमः।&lt;br&gt;&#xA;गिरिशृङ्गेण महता रथमाशु न्यपातयत् ॥ 6.43.36 ॥&lt;br&gt;&#xA;लाघवेन तु संयुक्तो विद्युन्माली निशाचरः।&lt;br&gt;&#xA;अपक्रम्य रथात्तूर्णं गदापाणिः क्षितौ स्थितः ॥ 6.43.37 ॥&lt;br&gt;&#xA;ततः क्रोधसमाविष्टः सुषेणो हरिपुङ्गवः।&lt;br&gt;&#xA;शिलां सुमहतीं गृह्य निशाचरमभिद्रवत् ॥ 6.43.38 ॥&lt;br&gt;&#xA;तमापतन्तं गदया विद्युन्माली निशाचरः।&lt;br&gt;&#xA;वक्षस्यभिजघानाशु सुषेणं हरिसत्तमम् ॥ 6.43.39 ॥&lt;br&gt;&#xA;गदाप्रहारं तं घोरमचिन्त्य प्लवगोत्तमः।&lt;br&gt;&#xA;तां शिलां पातयामास तस्योरसि महामृधे ॥ 6.43.40 ॥&lt;br&gt;&#xA;शिलाप्रहाराभिहतो विद्युन्माली निशाचरः।&lt;br&gt;&#xA;निष्पिष्टहृदयो भूमौ गतासुर्निपपात ह ॥ 6.43.41 ॥&lt;br&gt;&#xA;एवं तैर्वानरैः शूरैः शूरास्ते रजनीचराः।&lt;br&gt;&#xA;द्वन्द्वे विमृदितास्तत्र दैत्या इव दिवौकसैः ॥ 6.43.42 ॥&lt;br&gt;&#xA;चक्राक्षयुगदण्डैश्च भग्नैर्धरणिसंश्रितैः**।&lt;br&gt;&#xA;बभूवायोधनं घोरं गोमायुगणसङ्कुलम्** ॥ 6.43.43 ॥&lt;br&gt;&#xA;कबन्धानि समुत्पेतुर्दिक्षु वानररक्षसाम्।&lt;br&gt;&#xA;विमर्दे तुमुले तस्मिन् देवासुररणोपमे ॥ 6.43.44 ॥&lt;br&gt;&#xA;विदार्यमाणा हरिपुङ्गवैस्तदा निशाचराः शोणितदिग्धगात्राः।&lt;br&gt;&#xA;पुनः सुयुद्धं तरसा समास्थिता दिवाकरस्यास्तमयाभिकाङ्क्षिणः ॥ 6.43.45 ॥&lt;/p&gt;</description>
    </item>
    <item>
      <title>०४४ इन्द्रजिता अदृश्यरूपेण युद्धरङ्गागमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/044_indrajitA_adRshyarUpeNa_yuddharangAgamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/044_indrajitA_adRshyarUpeNa_yuddharangAgamanam/</guid>
      <description>&lt;p&gt;युद्ध्यतामेव तेषां तु तदा वानररक्षसाम्।&lt;br&gt;&#xA;रविरस्तं गतो रात्रिः प्रवृत्ता प्राणहारिणी ॥ 6.44.1 ॥&lt;br&gt;&#xA;अन्योन्यं बद्धवैराणां घोराणां जयमिच्छताम्।&lt;br&gt;&#xA;सम्प्रवृत्तं निशायुद्धं तदा वानररक्षसाम् ॥ 6.44.2 ॥&lt;br&gt;&#xA;राक्षसोऽसीति हरयो हरिश्चासीति राक्षसाः।&lt;br&gt;&#xA;अन्योन्यं समरे जघ्नुस्तस्मिंस्तमसि दारुणे ॥ 6.44.3 ॥&lt;br&gt;&#xA;जहि दारय चैहीति कथं विद्रवसीति च।&lt;br&gt;&#xA;एवं सुतुमुलः शब्दस्तस्मिंस्तमसि शुश्रुवे ॥ 6.44.4 ॥&lt;br&gt;&#xA;कालाः काञ्चनसन्नाहास्तस्मिंस्तमसि राक्षसाः।&lt;br&gt;&#xA;सम्प्रादृश्यन्त शैलेन्द्रा दीप्तौषधिवना इव ॥ 6.44.5 ॥&lt;br&gt;&#xA;तस्मिंस्तमसि दुष्पारे राक्षसाः क्रोधमूर्च्छिताः।&lt;br&gt;&#xA;परिपेतुर्महावेगा भक्षयन्तः प्लवङ्गमान् ॥ 6.44.6 ॥&lt;br&gt;&#xA;ते हयान् काञ्चनापीडान् ध्वजांश्चाग्निशिखोपमान्।&lt;br&gt;&#xA;आप्लुत्य दशनैस्तीक्ष्णैर्भीमकोपा व्यदारयन् ॥ 6.44.7 ॥&lt;br&gt;&#xA;कुञ्जरान् कुञ्जरारोहान् पताकाध्वजिनो स्थान्।&lt;br&gt;&#xA;चकर्षुश्च ददंशुश्च दशनैः क्रोधमूर्च्छिताः ॥ 6.44.8 ॥&lt;br&gt;&#xA;लक्ष्मणश्चापि रामश्च शरैराशीविषोपमैः।&lt;br&gt;&#xA;दृश्यादृश्यानि रक्षांसि प्रवराणि निजघ्नतुः ॥ 6.44.9 ॥&lt;br&gt;&#xA;तुरङ्गखुरविध्वस्तं रथनेमिसमुत्थितम्।&lt;br&gt;&#xA;रुरोध कर्णनेत्राणि युद्ध्यतां धरणीरजः ॥ 6.44.10 ॥&lt;br&gt;&#xA;वर्तमाने महाघोरे सङ्ग्रामे रोमहर्षणे।&lt;br&gt;&#xA;रुधिरोदा महाघोरा नद्यस्तत्र प्रसुस्रुवुः ॥ 6.44.11 ॥&lt;br&gt;&#xA;शङ्खवेणुस्वनोन्मिश्रः सम्बभूवाद्भुतोपमः।&lt;br&gt;&#xA;[विमर्दे तुमुले तस्मिन् देवासुररणोपमे।] ॥ 6.44.12 ॥&lt;br&gt;&#xA;हतानां स्तनमानानां राक्षसानां च निस्वनः।&lt;br&gt;&#xA;शस्तानां वानराणां च सम्बभूवातिदारुणः ॥ 6.44.13 ॥&lt;br&gt;&#xA;हतैर्वानरवीरैश्च शक्तिशूलपरश्वधैः।&lt;br&gt;&#xA;निहतैः पर्वताग्रैश्च राक्षसैः कामरूपिभिः ॥ 6.44.14 ॥&lt;br&gt;&#xA;शस्त्रपुष्पोपहारा च तत्रासीद्युद्धमेदिनी।&lt;br&gt;&#xA;दुर्ज्ञेया दुर्निवेशा च शोणितास्रावकर्दमा ॥ 6.44.15 ॥&lt;br&gt;&#xA;सा बभूव निशा घोरा हरिराक्षसहारिणी।&lt;br&gt;&#xA;कालरात्रीव भूतानां सर्वेषां दुरतिक्रमा ॥ 6.44.16 ॥&lt;br&gt;&#xA;ततस्ते राक्षसास्तत्र तस्मिंस्तमसि दारुणे।&lt;br&gt;&#xA;राममेवाभ्यवर्तन्त संसृष्टाः शरवृष्टिभिः ॥ 6.44.17 ॥&lt;br&gt;&#xA;तेषामापततां शब्दः क्रुद्धानामपि गर्जताम्।&lt;br&gt;&#xA;उद्वर्त इव सप्तानां समुद्राणां प्रशुश्रुवे ॥ 6.44.18 ॥&lt;br&gt;&#xA;तेषां रामः शरैष्षङ्भिष्षड् जघान निशाचरान्।&lt;br&gt;&#xA;निमेषान्तरमात्रेण शितैरग्निशिखोपमैः ॥ 6.44.19 ॥&lt;br&gt;&#xA;यमशत्रुश्च दुर्धर्षो महापार्श्वमहोदरौ।&lt;br&gt;&#xA;वज्रदंष्ट्रो महाकायस्तौ चोभौ शुकसारणौ ॥ 6.44.20 ॥&lt;br&gt;&#xA;ते तु रामेण बाणौघैः सर्वे मर्मसु ताडिताः।&lt;br&gt;&#xA;युद्धादपसृतास्तत्र सावशेषायुषोऽभवन् ॥ 6.44.21 ॥&lt;br&gt;&#xA;दिशश्चकार विमलाः प्रदिशश्च महाबलः।&lt;br&gt;&#xA;[रामनामाङ्कितैर्बाणैर्व्याप्तं तद्रणमण्डलम् ] ॥ 6.44.22 ॥&lt;br&gt;&#xA;ये त्वन्ये राक्षसा भीमा रामस्याभिमुखे स्थिताः।&lt;br&gt;&#xA;तेऽपि नष्टाः समासाद्य पतङ्ग इव पावकम् ॥ 6.44.23 ॥&lt;br&gt;&#xA;सुवर्णपुङ्खैर्विशिखैः सम्पतद्भिः सहस्रशः।&lt;br&gt;&#xA;बभूव रजनी चित्रा खद्योतैरिव शारदी ॥ 6.44.24 ॥&lt;br&gt;&#xA;राक्षसानां च निनदैर्हरीणां चापि निस्वनैः।&lt;br&gt;&#xA;सा बभूव निशा घोरा भूयो घोरतरा तदा ॥ 6.44.25 ॥&lt;br&gt;&#xA;तेन शब्देन महता प्रवृद्धेन समन्ततः।&lt;br&gt;&#xA;त्रिकूटः कन्दराकीर्णः प्रव्याहरदिवाचलः ॥ 6.44.26 ॥&lt;br&gt;&#xA;गोलाङ्गूला महाकायास्तमसा तुल्यवर्चसः।&lt;br&gt;&#xA;सम्परिष्वज्य बाहुभ्यां भक्षयन् रजनीचरान् ॥ 6.44.27 ॥&lt;br&gt;&#xA;अङ्गदस्तु रणे शत्रुं निहन्तुं समुपस्थितः।&lt;br&gt;&#xA;रावणिं निजघानाशु सारथिं च हयानपि ॥ 6.44.28 ॥&lt;br&gt;&#xA;इन्द्रजित्तु रथं त्यक्त्वा हताश्वो हतसारथिः।&lt;br&gt;&#xA;अङ्गदेन महाकायस्तत्रैवान्तरधीयत ॥ 6.44.29 ॥&lt;br&gt;&#xA;तत्कर्म वालिपुत्रस्य सर्वे देवाः सहर्षिभिः।&lt;br&gt;&#xA;तुष्टुवुः पूजनार्हस्य तौ चोभौ रामलक्ष्मणौ ॥ 6.44.30 ॥&lt;br&gt;&#xA;[अदृश्यः सर्वभूतानां योऽभवद्युधि दुर्जयः।] तेन ते तं महात्मानं तुष्टा दृष्ट्वा प्रधर्षितम् ॥ 6.44.31 ॥&lt;br&gt;&#xA;ततः प्रहृष्टाः कपयः ससुग्रीवविभीषणाः।&lt;br&gt;&#xA;साधु साध्विति नेदुश्च दृष्ट्वा शत्रुं प्रधर्षितम् ॥ 6.44.32 ॥&lt;br&gt;&#xA;इन्द्रजित्तु तदा तेन निर्जितो भीमकर्मणा।&lt;br&gt;&#xA;संयुगे वालिपुत्रेण क्रोधं चक्रे सुदारुणम् ॥ 6.44.33 ॥&lt;br&gt;&#xA;एतस्मिन्नन्तरे रामो वानरान् वाक्यमब्रवीत् ॥ 6.44.34 ॥&lt;br&gt;&#xA;सर्वे भवन्तस्तिष्ठन्तु कपिराजेन सङ्गताः ॥ 6.44.35 ॥&lt;br&gt;&#xA;भवतामर्थसिद्ध्यर्थं कालेन स समागतः।&lt;br&gt;&#xA;अद्यैव क्षमितव्यं मे भवन्तो विगतज्वराः ॥ 6.44.36 ॥&lt;br&gt;&#xA;सोऽन्तर्धानगतः पापो रावणी रणकर्कशः।&lt;br&gt;&#xA;अदृश्यो निशितान् बाणान् मुमोचाशनिवर्चसः ॥ 6.44.37 ॥&lt;br&gt;&#xA;स रामं लक्ष्मणं चैव घोरैर्नागमयैः शरैः।&lt;br&gt;&#xA;बिभेद समरे क्रुद्धः सर्वगात्रेषु राक्षसः ॥ 6.44.38 ॥&lt;br&gt;&#xA;अदृश्यः सर्वभूतानां कूटयोधी निशाचरः।&lt;br&gt;&#xA;बबन्ध शरबन्धेन भ्रातरौ रामलक्ष्मणौ ॥ 6.44.39 ॥&lt;br&gt;&#xA;तौ तेन पुरुषव्याघ्रौ क्रुद्धेनाशीविषैः शरैः।&lt;br&gt;&#xA;सहसा निहतौ वीरौ तदा प्रैक्षन्त वानराः ॥ 6.44.40 ॥&lt;br&gt;&#xA;प्रकाशरूपस्तु यदा न शक्तस्तौ बाधितुं राक्षसराजपुत्रः।&lt;br&gt;&#xA;मायां प्रयोक्तुं समुपाजगाम बबन्ध तौ राजसुतौ महात्मा ॥ 6.44.41 ॥&lt;/p&gt;</description>
    </item>
    <item>
      <title>०४५ राघव-इन्द्रजिद्युद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/045_rAghava-indrajidyuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/045_rAghava-indrajidyuddham/</guid>
      <description>&lt;p&gt;स तस्य गतिमन्विच्छन् राजपुत्रः प्रतापवान्।&lt;br&gt;&#xA;दिदेशातिबलो रामो दश वानरयूथपान् ॥ 6.45.1 ॥&lt;br&gt;&#xA;द्वौ सुषेणस्य दायादौ नीलं च प्लवगर्षभम्।&lt;br&gt;&#xA;अङ्गदं वालिपुत्रं च शरभं च तरस्विनम् ॥ 6.45.2 ॥&lt;br&gt;&#xA;विनतं जाम्बवन्तं च सानुप्रस्थं महाबलम्।&lt;br&gt;&#xA;ऋषभं चर्षभस्कन्धमादिदेश परन्तपः ॥ 6.45.3 ॥&lt;br&gt;&#xA;ते सम्प्रहृष्टा हरयो भीमानुद्यम्य पादपान्।&lt;br&gt;&#xA;आकाशं विविशुः सर्वे मार्गमाणा दिशो दश ॥ 6.45.4 ॥&lt;br&gt;&#xA;तेषां वेगवतां वेगमिषुभिर्वेगवत्तरैः।&lt;br&gt;&#xA;अस्त्रवित् परमास्त्रैस्तु वारयामास रावणिः ॥ 6.45.5 ॥&lt;br&gt;&#xA;तं भीमवेगा हरयो नाराचैः क्षतविग्रहाः।&lt;br&gt;&#xA;अन्धकारे न ददृशुर्मेघैः सूर्यमिवावृतम् ॥ 6.45.6 ॥&lt;br&gt;&#xA;रामलक्ष्मणयोरेव सर्वदेहभिदः शरान्।&lt;br&gt;&#xA;भृशमावेशयामास रावणिः समितिञ्जयः ॥ 6.45.7 ॥&lt;br&gt;&#xA;निरन्तरशरीरौ तौ भ्रातरौ रामलक्ष्णौ।&lt;br&gt;&#xA;क्रुद्धेनेन्द्रजिता वीरौ पन्नगैः शरतां गतैः ॥ 6.45.8 ॥&lt;br&gt;&#xA;तयोः क्षतजमार्गेण सुस्राव रुधिरं बहु।&lt;br&gt;&#xA;तावुभौ च प्रकाशेते पुष्पिताविव किंशुकौ ॥ 6.45.9 ॥&lt;br&gt;&#xA;ततः पर्यन्तरक्ताक्षो भिन्नाञ्जनचयोपमः।&lt;br&gt;&#xA;रावणिर्भ्रातरौ वाक्यमन्तर्धानगतोऽब्रवीत् ॥ 6.45.10 ॥&lt;br&gt;&#xA;युद्ध्यमानमनालक्ष्यं शक्रोऽपि त्रिदशेश्वरः।&lt;br&gt;&#xA;द्रष्टुमासादितुं वापि न शक्तः किं पुनर्युवाम् ॥ 6.45.11 ॥&lt;br&gt;&#xA;प्रावृताविषुजालेन राघवौ कङ्कपत्रिणा।&lt;br&gt;&#xA;एष रोषपरीतात्मा नयामि यमसादनम् ॥ 6.45.12 ॥&lt;br&gt;&#xA;एवमुक्त्वा तु धर्मज्ञौ भ्रातरौ रामलक्ष्मणौ।&lt;br&gt;&#xA;निर्बिभेद शितैर्बाणैः प्रजहर्ष ननाद च ॥ 6.45.13 ॥&lt;br&gt;&#xA;भिन्नाञ्जनचयश्यामो विस्फार्य विपुलं धनुः।&lt;br&gt;&#xA;भूयो भूयः शरान् घोरान् विससर्ज महामृधे ॥ 6.45.14 ॥&lt;br&gt;&#xA;ततो मर्मसु मर्मज्ञो मज्जयन्निशितान् शरान्।&lt;br&gt;&#xA;रामलक्ष्मणयोर्वीरो ननाद च मुहुर्मुहुः ॥ 6.45.15 ॥&lt;br&gt;&#xA;बद्धौ तु शरबन्धेन तावुभौ रणमूर्धनि।&lt;br&gt;&#xA;निमेषान्तरमात्रेण न शेकतुरुदीक्षितुम् ॥ 6.45.16 ॥&lt;br&gt;&#xA;ततो विभिन्नसर्वाङ्गौ शरशल्याचितावुभौ।&lt;br&gt;&#xA;ध्वजाविव महेन्द्रस्य रज्जुमुक्तौ प्रकम्पितौ ॥ 6.45.17 ॥&lt;br&gt;&#xA;तौ सम्प्रचलितौ वीरौ मर्मभेदेन कर्शितौ।&lt;br&gt;&#xA;निपेततुर्महेष्वासौ जगत्यां जगतीपती ॥ 6.45.18 ॥&lt;br&gt;&#xA;तौ वीरशयने वीरौ शयानौ रुधिरोक्षितौ।&lt;br&gt;&#xA;शरवेष्टितसर्वाङ्गावार्तौ परमपीडितौ ॥ 6.45.19 ॥&lt;br&gt;&#xA;न ह्यविद्धं तयोर्गात्रे बभूवाङ्गुलमन्तरम्।&lt;br&gt;&#xA;नानिर्भिन्नं न चास्तब्धमाकराग्रादजिह्मगैः ॥ 6.45.20 ॥&lt;br&gt;&#xA;तौ तु क्रूरेण निहतौ रक्षसा कामरूपिणा।&lt;br&gt;&#xA;असृक् सुस्रुवतुस्तीव्रं जलं प्रस्रवणाविव ॥ 6.45.21 ॥&lt;br&gt;&#xA;पपात प्रथमं रामो विद्धो मर्मसु मार्गणैः।&lt;br&gt;&#xA;क्रोधादिन्द्रजिता येन पुरा शक्रो विनिर्जितः ॥ 6.45.22 ॥&lt;br&gt;&#xA;नाराचैरर्धनाराचैर्भल्लैरञ्जलिकैरपि।&lt;br&gt;&#xA;विव्याध वत्सदन्तैश्च सिंहदंष्ट्रैः क्षुरैस्तथा ॥ 6.45.23 ॥&lt;br&gt;&#xA;स वीरशयने शिश्ये विज्यमादाय कार्मुकम्।&lt;br&gt;&#xA;भिन्नमुष्टिपरीणाहं त्रिनतं रत्नभूषितम् ॥ 6.45.24 ॥&lt;br&gt;&#xA;बाणपातान्तरे रामं पतितं पुरुषर्षभम्।&lt;br&gt;&#xA;स तत्र लक्ष्मणो दृष्ट्वा निराशो जीवितेऽभवत् ॥ 6.45.25 ॥&lt;br&gt;&#xA;रामं कमलपत्राक्षं शरबन्धपरिक्षतम्।&lt;br&gt;&#xA;शुशोच भ्रातरं दृष्ट्वा पतितं घरणीतले ॥ 6.45.26 ॥&lt;br&gt;&#xA;हरयश्चापि तं दृष्ट्वा सन्तापं परमं गताः ॥ 6.45.27 ॥&lt;br&gt;&#xA;बद्धौ तु वीरौ पतितौ शयानौ तौ वानराः सम्परिवार्य तस्थुः।&lt;br&gt;&#xA;समागता वायुसुतप्रमुख्या विषादमार्ताः परमं च जग्मुः ॥ 6.45.28 ॥&lt;/p&gt;</description>
    </item>
    <item>
      <title>०४६ रावणेन इन्द्रजित्प्रशंसनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/046_rAvaNena_indrajitprashaMsanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/046_rAvaNena_indrajitprashaMsanam/</guid>
      <description>&lt;p&gt;ततो द्यां पृथिवीं चैव वीक्षमाणा वनौकसः।&lt;br&gt;&#xA;ददृशुः सन्ततौ बाणैर्भ्रातरौ रामलक्ष्मणौ ॥ 6.46.1 ॥&lt;br&gt;&#xA;वृष्ट्वेवोपरते देवे कृतकर्मणि राक्षसे।&lt;br&gt;&#xA;आजगामाथ तं देशं ससुग्रीवो विभीषणः ॥ 6.46.2 ॥&lt;br&gt;&#xA;नीलद्विविदमैन्दाश्च सुषेणकुमुदाङ्गदाः।&lt;br&gt;&#xA;तूर्णं हनुमता सार्धमन्वशोचन्त राघवौ ॥ 6.46.3 ॥&lt;br&gt;&#xA;अचेष्टौ मन्दनिश्वासौ शोणितौघपरिप्लुतौ।&lt;br&gt;&#xA;शरजालाचितौ स्तब्धौ शयानौ शरतल्पयोः ॥ 6.46.4 ॥&lt;br&gt;&#xA;निश्वसन्तौ यथा सर्पौ निश्चेष्टौ मन्दविक्रमौ।&lt;br&gt;&#xA;रुधिरस्रावदिग्धाङ्गौ तापनीयाविव ध्वजौ ॥ 6.46.5 ॥&lt;br&gt;&#xA;तौ वीरशयने वीरौ शयनौ मन्दचेष्टितौ।&lt;br&gt;&#xA;यूथपैस्तैः परिवृतौ बाष्पव्याकुललोचनैः ॥ 6.46.6 ॥&lt;br&gt;&#xA;राघवौ पतितौ दृष्ट्वा शरजालसमावृतौ।&lt;br&gt;&#xA;बभूवुर्व्यथिताः सर्वे वानराः सविभीषणाः ॥ 6.46.7 ॥&lt;br&gt;&#xA;अन्तरिक्षं निरीक्षन्तो दिशः सर्वाश्च वानराः।&lt;br&gt;&#xA;न चैनं मायया च्छन्नं ददृशू रावणिं रणे ॥ 6.46.8 ॥&lt;br&gt;&#xA;त तु मायाप्रतिच्छन्नं माययैव विभीषणः।&lt;br&gt;&#xA;वीक्षमाणो ददर्शाथ भ्रातुः पुत्रमवस्थितम् ॥ 6.46.9 ॥&lt;br&gt;&#xA;तमप्रतिमकर्माणमप्रतिद्वन्द्वमाहवे।&lt;br&gt;&#xA;ददर्शान्तर्हितं वीरं वरदानाद्विभीषणः ॥ 6.46.10 ॥&lt;br&gt;&#xA;तेजसा यशसा चैव विक्रमेण च संयुतम् ॥ 6.46.11 ॥&lt;br&gt;&#xA;इन्द्रजित्त्वात्मनः कर्म तौ शयानौ समीक्ष्य च।&lt;br&gt;&#xA;उवाच परमप्रीतो हर्षयन् सर्वनैर्ऋतान् ॥ 6.46.12 ॥&lt;br&gt;&#xA;दूषणस्य च हन्तारौ खरस्य च महाबलौ।&lt;br&gt;&#xA;सादितौ मामकैर्बाणैर्भ्रातरौ रामलक्ष्णौ ॥ 6.46.13 ॥&lt;br&gt;&#xA;नेमौ मोक्षयितुं शक्यावेतस्मादिषुबन्धनात्।&lt;br&gt;&#xA;सर्वैरपि समागम्य सर्षिसङ्घैः सुरासुरैः ॥ 6.46.14 ॥&lt;br&gt;&#xA;यत्कृते चिन्तयानस्य शोकार्तस्य पितुर्मम।&lt;br&gt;&#xA;अस्पृष्ट्वा शयनं गात्रैस्त्रियामा याति शर्वरी ॥ 6.46.15 ॥&lt;br&gt;&#xA;कृत्स्नेयं यत्कृते लङ्का नदी वर्षास्विवाकुला।&lt;br&gt;&#xA;सोऽयं मूलहरोऽनर्थः सर्वेषां निहतो मया ॥ 6.46.16 ॥&lt;br&gt;&#xA;रामस्य लक्ष्मणस्यापि सर्वेषां च वनौकसाम्।&lt;br&gt;&#xA;विक्रमा निष्फलाः सर्वे यथा शरदि तोयदाः ॥ 6.46.17 ॥&lt;br&gt;&#xA;एवमुक्त्वा तु तान् सर्वान् राक्षसान् परिपार्श्वतः।&lt;br&gt;&#xA;यूथपानपि तान् सर्वांस्ताडयामास रावणिः ॥ 6.46.18 ॥&lt;br&gt;&#xA;नीलं नवभिराहत्य मैन्दं च द्विविदं तथा।&lt;br&gt;&#xA;त्रिभिस्त्रिभिरमित्रघ्नस्तताप प्रवरेषुभिः ॥ 6.46.19 ॥&lt;br&gt;&#xA;जाम्बवन्तं महेष्वासो विद्ध्वा बाणेन वक्षसि।&lt;br&gt;&#xA;हनूमतो वेगवतो विससर्ज शरान् दश ॥ 6.46.20 ॥&lt;br&gt;&#xA;गवाक्षं शरभं चैव द्वावप्यमिततेजसौ।&lt;br&gt;&#xA;द्वाभ्यां द्वाभ्यां महावेगो विव्याध युधि रावणिः ॥ 6.46.21 ॥&lt;br&gt;&#xA;गोलाङ्गूलेश्वरं चैव वालिपुत्रमथाङ्गदम्।&lt;br&gt;&#xA;विव्याध बहुभिर्बाणैस्त्वरमाणोऽथ रावणिः ॥ 6.46.22 ॥&lt;br&gt;&#xA;तान् वानरवरान् भित्त्वा शरैरग्निशिखोपमैः।&lt;br&gt;&#xA;ननाद बलवांस्तत्र महासत्त्वः स रावणिः ॥ 6.46.23 ॥&lt;br&gt;&#xA;तानर्दयित्वा बाणौघैस्त्रासयित्वा च वानरान्।&lt;br&gt;&#xA;प्रजहास महाबाहुर्वचनं चेदमब्रवीत् ॥ 6.46.24 ॥&lt;br&gt;&#xA;शरबन्धेन घोरेण मया बद्धौ चमूमुखे।&lt;br&gt;&#xA;सहितौ भ्रातरावेतौ निशामयत राक्षसाः ॥ 6.46.25 ॥&lt;br&gt;&#xA;एवमुक्तास्तु ते सर्वे राक्षसाः कूटयोधिनः।&lt;br&gt;&#xA;परं विस्मयमाजग्मुः कर्मणा तेन हर्षिताः ॥ 6.46.26 ॥&lt;br&gt;&#xA;विनेदुश्च महानादान् सर्वतो जलदोपमाः।&lt;br&gt;&#xA;हतो राम इति ज्ञात्वा रावणिं समपूजयन् ॥ 6.46.27 ॥&lt;br&gt;&#xA;निष्पन्दौ तु तदा दृष्ट्वा तावुभौ रामलक्ष्मणौ।&lt;br&gt;&#xA;वसुधायां निरुच्छ्वासौ हतावित्यन्वमन्यत ॥ 6.46.28 ॥&lt;br&gt;&#xA;हर्षेण तु समाविष्ट इन्द्रजित् समितिञ्जयः।&lt;br&gt;&#xA;प्रविवेश पुरीं लङ्कां हर्षयन् सर्वराक्षसान् ॥ 6.46.29 ॥&lt;br&gt;&#xA;रामलक्ष्मणयोर्द्दष्ट्वा शरीरे सायकैश्चिते।&lt;br&gt;&#xA;सर्वाणि चाङ्गोपाङ्गानि सुग्रीवं भयमाविशत् ॥ 6.46.30 ॥&lt;br&gt;&#xA;तमुवाच परित्रस्तं वानरेन्द्रं विभीषणः।&lt;br&gt;&#xA;सबाष्पवदनं दीनं शोकव्याकुललोचनम् ॥ 6.46.31 ॥&lt;br&gt;&#xA;अलं त्रासेन सुग्रीव बाष्पवेगो निगृह्यताम्।&lt;br&gt;&#xA;एवं प्रायाणि युद्धानि विजयो नास्ति नैष्ठिकः ॥ 6.46.32 ॥&lt;br&gt;&#xA;सशेषभाग्यताऽस्माकं यदि वीर भविष्यति।&lt;br&gt;&#xA;मोहमेतौ प्रहास्येते महात्मानौ महाबलौ ॥ 6.46.33 ॥&lt;br&gt;&#xA;पर्यवस्थापयात्मानमनाथं मां च वानर।&lt;br&gt;&#xA;सत्यधर्माभिरक्तानां नास्ति मृत्युकृतं भयम् ॥ 6.46.34 ॥&lt;br&gt;&#xA;एवमुक्त्वा ततस्तस्य जलक्लिन्नेन पाणिना।&lt;br&gt;&#xA;सुग्रीवस्य शुभे नेत्रे प्रममार्ज विभिषणः ॥ 6.46.35 ॥&lt;br&gt;&#xA;ततः सलिलमादाय विद्यया परिजप्य च।&lt;br&gt;&#xA;सुग्रीवनेत्रे धर्मात्मा स ममार्ज विभीषणः ॥ 6.46.36 ॥&lt;br&gt;&#xA;प्रमृज्य वदनं तस्य कपिराजस्य धीमतः।&lt;br&gt;&#xA;अब्रवीत् कालसम्प्राप्तमसम्भ्रममिदं वचः ॥ 6.46.37 ॥&lt;br&gt;&#xA;न कालः कपिराजेन्द्र वैक्लव्यमनुवर्तितुम्।&lt;br&gt;&#xA;अतिस्नेहोऽप्यकालेऽस्मिन् मरणायोपकल्पते ॥ 6.46.38 ॥&lt;br&gt;&#xA;तस्मादुत्सृज्य वैक्लव्यं सर्वकार्यविनाशनम्।&lt;br&gt;&#xA;हितं रामपुरोगाणां सैन्यानामनुचिन्त्यताम् ॥ 6.46.39 ॥&lt;br&gt;&#xA;अथवा रक्ष्यतां रामो यावत् सञ्ज्ञाविपर्ययः।&lt;br&gt;&#xA;लब्धसञ्ज्ञौ हि काकुत्स्थौ भयं नो व्यपनेष्यतः ॥ 6.46.40 ॥&lt;br&gt;&#xA;नैतत् किञ्चन रामस्य न च रामो मुमूर्षति।&lt;br&gt;&#xA;न ह्येनं हास्यते लक्ष्मीर्दुर्लभा या गतायुषाम् ॥ 6.46.41 ॥&lt;br&gt;&#xA;तस्मादाश्वासयात्मानं बलं चाश्वासय स्वकम्।&lt;br&gt;&#xA;यावत् कार्याणि सर्वाणि पुनः संस्थापयाम्यहम् ॥ 6.46.42 ॥&lt;br&gt;&#xA;एते हि फुल्लनयनास्त्रासादागतसाध्वसाः।&lt;br&gt;&#xA;कर्णे कर्णे प्रकथिता हरयो हरिसत्तम ॥ 6.46.43 ॥&lt;br&gt;&#xA;मां तु दृष्ट्वा प्रधावन्तमनीकं सम्प्रहर्षितुम्।&lt;br&gt;&#xA;त्यजन्तु हरयस्त्रासं भुक्तपूर्वामिव स्रजम् ॥ 6.46.44 ॥&lt;br&gt;&#xA;समाश्वास्य तु सुग्रीवं राक्षसेन्द्रो विभीषणः।&lt;br&gt;&#xA;विद्रुतं वानरानीकं तत्समाश्वासयत् पुनः ॥ 6.46.45 ॥&lt;br&gt;&#xA;इन्द्रजित्तु महामायः सर्वसैन्यसमावृतः।&lt;br&gt;&#xA;विवेश नगरीं लङ्कां पितरं चाभ्युपागमत् ॥ 6.46.46 ॥&lt;br&gt;&#xA;तत्र रावणमासीनमभिवाद्य कृताञ्जलिः।&lt;br&gt;&#xA;आचचक्षे प्रियं पित्रे निहतौ रामलक्ष्मणौ ॥ 6.46.47 ॥&lt;br&gt;&#xA;रावणो रक्षसां मध्ये श्रुत्वा शत्रू निपातितौ।&lt;br&gt;&#xA;उपाघ्राय स मूर्ध्न्येनं पप्रच्छ प्रीतमानसः ॥ 6.46.48 ॥&lt;br&gt;&#xA;पृच्छते च यथावृत्तं पित्रे सर्वं न्यवेदयत्।&lt;br&gt;&#xA;यथा तौ शरबन्धेन निश्चेष्टौ निष्प्रभौ कृतौ ॥ 6.46.49 ॥&lt;br&gt;&#xA;स हर्षवेगानुगतान्तरात्मा श्रुत्वा वचस्तस्य महारथस्य।&lt;br&gt;&#xA;जहौ ज्वरं दाशरथेः समुत्थितं प्रहृष्य वाचाऽभिननन्द पुत्रम् ॥ 6.46.50 ॥&lt;/p&gt;</description>
    </item>
    <item>
      <title>०४७ रामलक्ष्मणविषयकसीताशोकवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/047_rAmalaxmaNaviShayakasItAshokavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/047_rAmalaxmaNaviShayakasItAshokavarNanam/</guid>
      <description>&lt;p&gt;प्रतिप्रविष्टे लङ्कां तु कृतार्थे रावणात्मजे।&lt;br&gt;&#xA;राघवं परिवार्यार्ता ररक्षुर्वानरर्षभाः ॥ 6.47.1 ॥&lt;br&gt;&#xA;गजो गवाक्षो गवयः शरभो गन्धमादनः।&lt;br&gt;&#xA;जाम्बवानृषभः स्कन्धो रम्भः शतवलिः पृथुः ॥ 6.47.2 ॥&lt;br&gt;&#xA;वीक्षमाणा दिशः सर्वास्तिर्यगूर्ध्वं च वानराः।&lt;br&gt;&#xA;तृणेष्वपि च चेष्टत्सु राक्षसा इति मेनिरे ॥ 6.47.3 ॥&lt;br&gt;&#xA;रावणश्चापि संहृष्टो विसृज्येन्द्रजितं सुतम्।&lt;br&gt;&#xA;आजुहाव ततः सीतारक्षिणी राक्षसीस्तदा ॥ 6.47.4 ॥&lt;br&gt;&#xA;राक्षस्यस्त्रिजटा चैव शासनात् समुपस्थिताः ॥ 6.47.5 ॥&lt;br&gt;&#xA;ता उवाच ततो हृष्टो राक्षसी राक्षसाधिपः ॥ 6.47.6 ॥&lt;br&gt;&#xA;हताविन्द्रजिताऽऽख्यात वैदेह्या रामलक्ष्मणौ।&lt;br&gt;&#xA;पुष्पकं च समारोप्य दर्शयध्वं हतौ रणे ॥ 6.47.7 ॥&lt;br&gt;&#xA;यदाश्रयादवष्टब्धा नेयं मामुपतिष्ठति।&lt;br&gt;&#xA;सोऽस्या भर्त्ता सह भ्रात्रा निरस्तो रणमूर्धनि ॥ 6.47.8 ॥&lt;br&gt;&#xA;निर्विशङ्का निरुद्विग्ना निरपेक्षा च मैथिली।&lt;br&gt;&#xA;मामुपस्थास्यते सीता सर्वाभरणभूषिता ॥ 6.47.9 ॥&lt;br&gt;&#xA;अवेक्ष्य विनिवृत्ताशा चान्यां गतिमपश्यती।&lt;br&gt;&#xA;निरपेक्षा विशालाक्षी मामुपस्थास्यते स्वयम् ॥ 6.47.10 ॥&lt;br&gt;&#xA;तस्य तद्वचनं च श्रुत्वा रावणस्य दुरात्मनः।&lt;br&gt;&#xA;राक्षस्यस्तास्तथेत्युक्त्वा जग्मुर्वै यत्र पुष्पकम् ॥ 6.47.11 ॥&lt;br&gt;&#xA;ततः पुष्पकमादाय राक्षस्यो रावणाज्ञया।&lt;br&gt;&#xA;अशोकवनिकास्थां तां मैथिलीं समुपानयन् ॥ 6.47.12 ॥&lt;br&gt;&#xA;तामादाय तु राक्षस्यो भर्तृशोकपराजिताम्।&lt;br&gt;&#xA;सीतामारोपयामासुर्विमानं पुष्पकं तदा ॥ 6.47.13 ॥&lt;br&gt;&#xA;ततः पुष्पकमारोप्य सीतां त्रिजटया सह।&lt;br&gt;&#xA;जग्मुर्दर्शयितुं तस्यै राक्षस्यो रामलक्ष्मणौ ॥ 6.47.14 ॥&lt;br&gt;&#xA;प्राघोषयत हृष्टश्च लङ्कायां राक्षसेश्वरः।&lt;br&gt;&#xA;राघवो लक्ष्मणश्चैव हताविन्द्रजिता रणे ॥ 6.47.15 ॥&lt;br&gt;&#xA;विमानेनापि सीता तु गत्वा त्रिजटया सह।&lt;br&gt;&#xA;ददर्श वानराणां तु सर्वं सैन्यं निपातितम् ॥ 6.47.16 ॥&lt;br&gt;&#xA;प्रहृष्टमनसश्चापि ददर्श पिशिताशनान्।&lt;br&gt;&#xA;वानरांश्चापि दुःखार्तान् रामलक्ष्मणपार्श्वतः ॥ 6.47.17 ॥&lt;br&gt;&#xA;ततः सीता ददर्शोभौ शयानौ शरतल्पयोः।&lt;br&gt;&#xA;लक्ष्मणं चापि रामं च विसञ्ज्ञौ शरपीडितौ ॥ 6.47.18 ॥&lt;br&gt;&#xA;विध्वस्तकवचौ वीरौ विप्रविद्धशरासनौ।&lt;br&gt;&#xA;सायकैश्छिन्नसर्वाङ्गौ शरस्तम्बमयौ क्षितौ ॥ 6.47.19 ॥&lt;br&gt;&#xA;तौ दृष्ट्वा भ्रातरौ तत्र वीरौ सा पुरुषर्षभौ।&lt;br&gt;&#xA;शयानौ पुण्डरीकाक्षौ कुमाराविव पावकी ॥ 6.47.20 ॥&lt;br&gt;&#xA;शरतल्पगतौ वीरौ तथाभूतौ नरर्षभौ।&lt;br&gt;&#xA;दुःखार्ता सुभृशं सीता सुचिरं विललाप ह ॥ 6.47.21 ॥&lt;br&gt;&#xA;भर्तारमनवद्याङ्गी लक्ष्मणं चासितेक्षणा।&lt;br&gt;&#xA;प्रेक्ष्य पांसुषु वेष्टन्तौ रुरोद जनकात्मजा ॥ 6.47.22 ॥&lt;br&gt;&#xA;सा बाष्पशोकाभिहता समीक्ष्य तौ भ्रातरौ देवसमप्रभावौ।&lt;br&gt;&#xA;वितर्कयन्ती निधनं तयोः सा दुःखान्विता वाक्यमिदं जगाद ॥ 6.47.23 ॥&lt;/p&gt;</description>
    </item>
    <item>
      <title>०४८ त्रिजटया सीतासमाश्वासनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/048_trijaTayA_sItAsamAshvAsanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/048_trijaTayA_sItAsamAshvAsanam/</guid>
      <description>&lt;p&gt;भर्तारं निहतं दृष्ट्वा लक्ष्मणं च महावलम्।&lt;br&gt;&#xA;विललाप भृशं सीता करुणं शोककर्शिता ॥ 6.48.1 ॥&lt;br&gt;&#xA;ऊचुर्लक्षणिनो ये मां पुत्रिण्यविधवेति च।&lt;br&gt;&#xA;तेऽद्य सर्वे हते रामे ज्ञानिनोऽनृतवादिनः ॥ 6.48.2 ॥&lt;br&gt;&#xA;यज्वनो महिषीं ये मामूचुः पत्नीं च सत्रिणः।&lt;br&gt;&#xA;तेऽद्य सर्वे हते रामे ज्ञानिनोऽनृतवादिनः ॥ 6.48.3 ॥&lt;br&gt;&#xA;ऊचुः संश्रवणे ये मां द्विजाः कार्तान्तिकाः शुभाम्।&lt;br&gt;&#xA;तेऽद्य सर्वे हते रामे ज्ञानिनोऽनृतवादिनः ॥ 6.48.4 ॥&lt;br&gt;&#xA;वीरपार्थिवपत्नी त्वं ये धन्येति च मां विदुः।&lt;br&gt;&#xA;तेऽद्य सर्वे हते रामे ज्ञानिनोऽनृतवादिनः ॥ 6.48.5 ॥&lt;br&gt;&#xA;इमानि खलु पद्मानि पादयोर्यैः किल स्त्रियः।&lt;br&gt;&#xA;आधिराज्येऽभिषिच्यन्ते नरेन्द्रैः पतिभिः सह ॥ 6.48.6 ॥&lt;br&gt;&#xA;वैधव्यं यान्ति यैर्नार्यो लक्षणैर्भाग्यदुर्लभाः।&lt;br&gt;&#xA;नात्मनस्तानि पश्यामि पश्यन्ती हतलक्षणा ॥ 6.48.7 ॥&lt;br&gt;&#xA;सत्यनामानि पद्मानि स्त्रीणामुक्तानि लक्षणैः।&lt;br&gt;&#xA;तान्यद्य निहते रामे वितथानि भवन्ति मे ॥ 6.48.8 ॥&lt;br&gt;&#xA;केशाः सूक्ष्माः समा नीला भ्रुवौ चासङ्गते मम।&lt;br&gt;&#xA;वृत्ते चारोमशे जङ्घे दन्ताश्चाविरला मम ॥ 6.48.9 ॥&lt;br&gt;&#xA;शङ्खे नेत्रे करौ पादौ गुल्फावूरू च मे चितौ।&lt;br&gt;&#xA;अनुवृत्तनखाः स्निग्धाः समाश्चाङ्गुलयो मम ॥ 6.48.10 ॥&lt;br&gt;&#xA;स्तनौ चाविरलौ पीनौ ममेमौ मग्नचूचुकौ।&lt;br&gt;&#xA;मग्ना चोत्सङ्गिनी नाभिः पार्श्वोरस्काश्च मे चिताः ॥ 6.48.11 ॥&lt;br&gt;&#xA;मम वर्णो मणिनिभो मृदून्यङ्गरुहाणि च।&lt;br&gt;&#xA;प्रतिष्ठितां द्वादशभिर्मामूचुः शुभलक्षणाम् ॥ 6.48.12 ॥&lt;br&gt;&#xA;समग्रयवमच्छिद्रं पाणिपादं च वर्णवत्।&lt;br&gt;&#xA;मन्दस्मितेत्येव च मां कन्यालक्षणिनो द्विजाः ॥ 6.48.13 ॥&lt;br&gt;&#xA;आधिराज्येऽभिषेको मे ब्राह्मणैः पतिना सह।&lt;br&gt;&#xA;कृतान्तकुशलैरुक्तं तत्सर्वं वितथीकृतम् ॥ 6.48.14 ॥&lt;br&gt;&#xA;शोधयित्वा जनस्थानं प्रवृत्तिमुपलभ्य च।&lt;br&gt;&#xA;तीर्त्वा सागरमक्षोभ्यं भ्रातरौ गोष्पदे हतौ ॥ 6.48.15 ॥&lt;br&gt;&#xA;ननु वारुणमाग्नेयमैन्द्रं वायव्यमेव च।&lt;br&gt;&#xA;अस्त्रं ब्रह्मशिरश्चैव राघवौ प्रत्यपद्यताम् ॥ 6.48.16 ॥&lt;br&gt;&#xA;अदृश्यमानेन रणे मायया वासवोपमौ।&lt;br&gt;&#xA;मम नाथावनाथाया निहतौ रामलक्ष्मणौ ॥ 6.48.17 ॥&lt;br&gt;&#xA;न हि दृष्टिपथं प्राप्य राघवस्य रणे रिपुः।&lt;br&gt;&#xA;जीवन् प्रतिनिवर्तेत यद्यपि स्यान्मनोजवः ॥ 6.48.18 ॥&lt;br&gt;&#xA;न कालस्यातिभारोऽस्ति कृतान्तश्च सुदुर्जयः।&lt;br&gt;&#xA;यत्र रामः सह भ्रात्रा शेते युधि निपातितः ॥ 6.48.19 ॥&lt;br&gt;&#xA;न शोचामि तथा रामं लक्ष्मणं च महाबलम्।&lt;br&gt;&#xA;नात्मानं जननीं वापि यथा श्वश्रूं तपस्विनीम् ॥ 6.48.20 ॥&lt;br&gt;&#xA;साऽनुचिन्तयते नित्यं समाप्तव्रतमागतम्।&lt;br&gt;&#xA;कदा द्रक्ष्यामि सीतां च लक्ष्मणं च सराघवम् ॥ 6.48.21 ॥&lt;br&gt;&#xA;परिदेवयमानां तां राक्षसी त्रिजटाऽब्रवीत् ॥ 6.48.22 ॥&lt;br&gt;&#xA;मा विषादं कृथा देवि भर्ताऽयं तव जीवति ॥ 6.48.23 ॥&lt;br&gt;&#xA;कारणानि च वक्ष्यामि महान्ति सदृशानि च।&lt;br&gt;&#xA;यथेमौ जीवतो देवि भ्रातरौ रामलक्ष्मणौ ॥ 6.48.24 ॥&lt;br&gt;&#xA;नहि कोपपरीतानि हर्षपर्युत्सुकानि च।&lt;br&gt;&#xA;भवन्ति युधि योधानां मुखानि निहते पतौ ॥ 6.48.25 ॥&lt;br&gt;&#xA;इदं विमानं वैदेहि पुष्पकं नाम नामतः।&lt;br&gt;&#xA;दिव्यं त्वां धारयेन्नैवं यद्येतौ गतजीवितौ ॥ 6.48.26 ॥&lt;br&gt;&#xA;हतवीरप्रधानां हि हतौत्साहा निरुद्यमा।&lt;br&gt;&#xA;सेना भ्रमति सङ्ख्येषु हतकर्णेव नौर्जले ॥ 6.48.27 ॥&lt;br&gt;&#xA;इयं पुनरसम्भ्रान्ता निरुद्विग्ना तरस्विनी।&lt;br&gt;&#xA;सेना रक्षति काकुत्स्थौ मया प्रीत्या निवेदितौ ॥ 6.48.28 ॥&lt;br&gt;&#xA;सा त्वं भव सुविस्रब्धा अनुमानैः सुखोदयैः।&lt;br&gt;&#xA;अहतौ पश्य काकुत्स्थौ स्नेहादेतद् ब्रवीमि ते ॥ 6.48.29 ॥&lt;br&gt;&#xA;अनृतं नोक्तपूर्वं मे न च वक्ष्ये कदाचन।&lt;br&gt;&#xA;चारित्रसुखशीलत्वात् प्रविष्टाऽसि मनो मम ॥ 6.48.30 ॥&lt;br&gt;&#xA;तादृशं दर्शनं दृष्ट्वा मया चावेदितं तव।&lt;br&gt;&#xA;इदं च सुमहच्चिह्नं शनैः पश्यस्व मैथिलि ॥ 6.48.31 ॥&lt;br&gt;&#xA;प्रायेण गतसत्त्वानां पुरुषाणां गतायुषाम्।&lt;br&gt;&#xA;दृश्यमानेषु वक्त्रेषु परं भवति वैकृतम् ॥ 6.48.32 ॥&lt;br&gt;&#xA;त्यज शोकं च मोहं च दुःखं च जनकात्मजे।&lt;br&gt;&#xA;रामलक्ष्मणयोरर्थे नाद्य शक्यमजीवितुम् ॥ 6.48.33 ॥&lt;br&gt;&#xA;श्रुत्वा तु वचनं तस्याः सीता सुरसुतोपमा।&lt;br&gt;&#xA;कृताञ्जलिरुवाचेदमेवमस्त्विति मैथिली ॥ 6.48.34 ॥&lt;br&gt;&#xA;विमानं पुष्पकं तत्तु सन्निवर्त्य मनोजवम्।&lt;br&gt;&#xA;दीना त्रिजटया सीता लङ्कामेव प्रवेशिता ॥ 6.48.35 ॥&lt;br&gt;&#xA;ततस्त्रिजटया सार्धं पुष्पकादवरुह्य सा।&lt;br&gt;&#xA;अशोकवनिकामेव राक्षसीभिः प्रवेशिता ॥ 6.48.36 ॥&lt;br&gt;&#xA;प्रविश्य सीता बहुवृक्षषण्डां तां राक्षसेन्द्रस्य विहारभूमिम्।&lt;br&gt;&#xA;सम्प्रेक्ष्य सञ्चिन्त्य च राजपुत्रौ परं विषादं समुपाजगाम ॥ 6.48.37 ॥&lt;/p&gt;</description>
    </item>
    <item>
      <title>०४९ राम-विभीषणसंवादः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/049_rAma-vibhIShaNasaMvAdaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/049_rAma-vibhIShaNasaMvAdaH/</guid>
      <description>&lt;p&gt;घोरेण शरबन्धेन बद्धौ दशरथात्मजौ।&lt;br&gt;&#xA;निश्वसन्तौ यथा नागौ शयानौ रुधिरोक्षितौ ॥ 6.49.1 ॥&lt;br&gt;&#xA;सर्वे ते वानरश्रेष्ठाः ससुग्रीवा महाबलाः।&lt;br&gt;&#xA;परिवार्य महात्मानौ तस्थुः शोकपरिप्लुताः ॥ 6.49.2 ॥&lt;br&gt;&#xA;एतस्मिन्नन्तरे रामः प्रत्यबुध्यत वीर्यवान्।&lt;br&gt;&#xA;स्थिरत्वात् सत्त्वयोगाच्च शरैः सन्दानितोऽपि सन् ॥ 6.49.3 ॥&lt;br&gt;&#xA;ततो दृष्ट्वा सरुधिरं विषण्णं गाढमर्पितम्।&lt;br&gt;&#xA;भ्रातरं दीनवदनं पर्यदेवयदातुरः ॥ 6.49.4 ॥&lt;br&gt;&#xA;किं नु मे सीतया कार्यं किं कार्यं जीवितेन वा।&lt;br&gt;&#xA;शयानं योऽद्य पश्यामि भ्रातरं युधि निर्जितम् ॥ 6.49.5 ॥&lt;br&gt;&#xA;शक्या सीतासमा नारी मर्त्यलोके विचिन्वता।&lt;br&gt;&#xA;न लक्ष्मणसमो भ्राता सचिवः साम्परायिकः ॥ 6.49.6 ॥&lt;br&gt;&#xA;परित्यक्ष्याम्यहं प्राणं वानराणां तु पश्यताम्।&lt;br&gt;&#xA;यदि पञ्चत्वमापन्नः सुमित्रानन्दवर्धनः ॥ 6.49.7 ॥&lt;br&gt;&#xA;किं नु वक्ष्यामि कौसल्यां मातरं किं नु कैकयीम्।&lt;br&gt;&#xA;कथमम्भां सुमित्रां च पुत्रदर्शनलालसाम् ॥ 6.49.8 ॥&lt;br&gt;&#xA;विवत्सां वेपमानां च क्रोशन्तीं कुररीमिव।&lt;br&gt;&#xA;कथमाश्वासयिष्यामि यदा यास्यामि तं विना ॥ 6.49.9 ॥&lt;br&gt;&#xA;कथं वक्ष्यामि शत्रुघ्नं भरतं च यशस्विनम् ॥ 6.49.10 ॥&lt;br&gt;&#xA;मया सह वनं यातो विना तेन गतः पुनः।&lt;br&gt;&#xA;उपालम्भं न शक्ष्यामि सोढुं बत सुमित्रया ॥ 6.49.11 ॥&lt;br&gt;&#xA;इहैव देहं त्यक्ष्यामि न हि जीवितुमुत्सहे ॥ 6.49.12 ॥&lt;br&gt;&#xA;धिङ्मां दुष्कृतकर्माणमनार्यं यत्कृते ह्यसौ।&lt;br&gt;&#xA;लक्ष्मणः पतितः शेते शरतल्पे गतासुवत् ॥ 6.49.13 ॥&lt;br&gt;&#xA;त्वं नित्यं स विषण्णं मामाश्वासयसि लक्ष्मण।&lt;br&gt;&#xA;गतासुर्नाद्य शक्नोषि मामार्तमभिभाषितुम् ॥ 6.49.14 ॥&lt;br&gt;&#xA;येनाद्य निहता युद्धे राक्षसा विनिपातिताः।&lt;br&gt;&#xA;तस्यमेव क्षितौ वीरः स शेते निहतः परैः ॥ 6.49.15 ॥&lt;br&gt;&#xA;शयानः शरतल्पेऽस्मिन् स्वशोणितपरिप्लुतः।&lt;br&gt;&#xA;शरजालैश्चितो भाति भास्करोऽस्तमिव व्रजन् ॥ 6.49.16 ॥&lt;br&gt;&#xA;बाणाभिहतमर्मत्वान्न शक्नोत्यभिभाषितुम्।&lt;br&gt;&#xA;रुजा चाब्रुवतोऽप्यस्य दृष्टिरागेण सूच्यते ॥ 6.49.17 ॥&lt;br&gt;&#xA;यथैव मां वनं यान्तमनुयातो महाद्युतिः।&lt;br&gt;&#xA;अहमप्यनुयास्यामि तथैवैनं यमक्षयम् ॥ 6.49.18 ॥&lt;br&gt;&#xA;इष्टबन्धुजनो नित्यं मां च नित्यमनुव्रतः।&lt;br&gt;&#xA;इमामद्य गतोऽवस्थां ममानार्यस्य दुर्नयैः ॥ 6.49.19 ॥&lt;br&gt;&#xA;सुरुष्टेनापि वीरेण लक्ष्मणेन न संस्मरे।&lt;br&gt;&#xA;परुषं विप्रियं वापि श्रावितं तु कदाचन ॥ 6.49.20 ॥&lt;br&gt;&#xA;विससर्जैकवेगेन पञ्चबाणशतानि यः।&lt;br&gt;&#xA;इष्वस्त्रेष्वधिकस्तस्मात् कार्तवीर्याच्च लक्ष्मणः ॥ 6.49.21 ॥&lt;br&gt;&#xA;अस्त्रैरस्त्राणि यो हन्याच्छक्रस्यापि महात्मनः।&lt;br&gt;&#xA;सोऽयमुर्व्यां हतः शेते महार्हशयनोचितः ॥ 6.49.22 ॥&lt;br&gt;&#xA;यन्मया न कृतो राजा राक्षसानां विभीषणः।&lt;br&gt;&#xA;तच्च मिथ्याप्रलप्तं मां प्रधक्ष्यति न संशयः ॥ 6.49.23 ॥&lt;br&gt;&#xA;अस्मिन्मुहूर्ते सुग्रीव प्रतियातुमितोऽर्हसि।&lt;br&gt;&#xA;मत्वा हीनं मया राजन् रावणोऽभिद्रवेद्बली ॥ 6.49.24 ॥&lt;br&gt;&#xA;अङ्गदं तु पुरस्कृत्य ससैन्यः ससुहृज्जनः।&lt;br&gt;&#xA;सागरं तर सुग्रीव नीलेन च नलेन च ॥ 6.49.25 ॥&lt;br&gt;&#xA;कृतं हनुमता कार्यं यदन्यैर्दुष्करं रणे।&lt;br&gt;&#xA;ऋक्षराजेन तुष्यामि गोलाङ्गूलाधिपेन च ॥ 6.49.26 ॥&lt;br&gt;&#xA;अङ्गदेन कृतं कर्म मैन्देन द्विविदेन च।&lt;br&gt;&#xA;युद्धं केसरिणा सङ्ख्ये घोरं सम्पातिना कृतम् ॥ 6.49.27 ॥&lt;br&gt;&#xA;अन्यैश्च हरिभिर्युद्धं मदर्थे त्यक्तजीवितैः।&lt;br&gt;&#xA;न चातिक्रमितुं शक्यं दैवं सुग्रीवमानुषैः ॥ 6.49.28 ॥&lt;br&gt;&#xA;यत्तु शक्यं वयस्येन सुहृदा च परन्तप।&lt;br&gt;&#xA;कृतं सुग्रीव तत्सर्वं भवता धर्मभीरुणा ॥ 6.49.29 ॥&lt;br&gt;&#xA;मित्रकार्यं कृतमिदं भवद्भिर्वानरर्षभाः।&lt;br&gt;&#xA;अनुज्ञाता मया सर्वे यथेष्टं गन्तुमर्हथ ॥ 6.49.30 ॥&lt;br&gt;&#xA;शुश्रुवस्तस्य ते सर्वे वानराः परिदेवनम्।&lt;br&gt;&#xA;वर्तयाञ्चकुरश्रूणि नेत्रैः कृष्णेतरेक्षणाः ॥ 6.49.31 ॥&lt;br&gt;&#xA;ततः सर्वाण्यनीकानि स्थापयित्वा विभीषणः।&lt;br&gt;&#xA;आजगाम गदापाणिस्त्वरितो यत्र राघवः ॥ 6.49.32 ॥&lt;br&gt;&#xA;तं दृष्ट्वा त्वरितं यान्तं नीलाञ्जनचयोपमम्।&lt;br&gt;&#xA;वानरा दुद्रुवुः सर्वे मन्यमानास्तु रावणिम् * ॥ 6.49.33 ॥&lt;/p&gt;</description>
    </item>
    <item>
      <title>०५० रामसमीपे गरुडागमनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/050_rAmasamIpe_garuDAgamanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/06-rAghava-bandhanam/050_rAmasamIpe_garuDAgamanam/</guid>
      <description>&lt;p&gt;अथोवाच महातेजा हरिराजो महाबलः।&lt;br&gt;&#xA;किमियं व्यथिता सेना मूढवातेव नौर्जले ॥ 6.50.1 ॥&lt;br&gt;&#xA;सुग्रीवस्य वचः श्रुत्वा वालिपुत्रोऽङ्गदोऽब्रवीत् ॥ 6.50.2 ॥&lt;br&gt;&#xA;शरजालाचितौ वीरावुभौ दशरथात्मजौ।&lt;br&gt;&#xA;शरतल्पे महात्मानौ शयानौ रुधिरोक्षितौ ॥ 6.50.3 ॥&lt;br&gt;&#xA;अथाब्रवीद्वानरेन्द्रः सुग्रीवः पुत्रमङ्गदम्।&lt;br&gt;&#xA;नानिमित्तमिदं मन्ये भवितव्यं भयेन तु ॥ 6.50.4 ॥&lt;br&gt;&#xA;विषण्णवदना ह्येते त्यक्तप्रहरणा दिशः।&lt;br&gt;&#xA;प्रपलायन्ति हरयस्त्रासादुत्फुल्ललोचनाः ॥ 6.50.5 ॥&lt;br&gt;&#xA;अन्योन्यस्य न लज्जन्ते न निरीक्षन्ति पृष्ठतः।&lt;br&gt;&#xA;विप्रकर्षन्ति चान्योन्यं पतितं लङ्घयन्ति च ॥ 6.50.6 ॥&lt;br&gt;&#xA;एतस्मिन्नन्तरे वीरो गदापाणिर्विभीषणः।&lt;br&gt;&#xA;सुग्रीवं वर्धयामास राघवं च निरैक्षत ॥ 6.50.7 ॥&lt;br&gt;&#xA;विभीषणं तं सुग्रीवो दृष्ट्वा वानरभीषणम्।&lt;br&gt;&#xA;ऋक्षराजं समीपस्थं जाम्बवन्तमुवाच ह ॥ 6.50.8 ॥&lt;br&gt;&#xA;विभीषणोऽयं सम्प्रप्तो यं दृष्ट्वा वानरर्षभाः।&lt;br&gt;&#xA;विद्रवन्ति परित्रस्ता रावणात्मजशङ्कया ॥ 6.50.9 ॥&lt;br&gt;&#xA;शीघ्रमेतान् सुसन्त्रस्तान् बहुधा विप्रधावितान्।&lt;br&gt;&#xA;प्रर्यवस्थापयाख्याहि विभीषणमुपस्थितम् ॥ 6.50.10 ॥&lt;br&gt;&#xA;सुग्रीवेणैवमुक्तस्तु जाम्बवानृक्षपार्थिवः।&lt;br&gt;&#xA;वानरान् सान्त्वयामास सन्निरुध्य प्रधावतः ॥ 6.50.11 ॥&lt;br&gt;&#xA;ते निवृत्ताः पुनः सर्वे वानरास्त्यक्तसम्भ्रमाः।&lt;br&gt;&#xA;ऋक्षराजवचः श्रुत्वा तं च दृष्ट्वा विभीषणम् ॥ 6.50.12 ॥&lt;br&gt;&#xA;विभीषणस्तु रामस्य दृष्ट्वा गात्रं शरैश्चितम्।&lt;br&gt;&#xA;लक्ष्मणस्य च धर्मात्मा बभूव व्यथितेन्द्रियः ॥ 6.50.13 ॥&lt;br&gt;&#xA;जलक्लिन्नेन हस्तेन तयोर्नेत्रे प्रमृज्य च।&lt;br&gt;&#xA;शोकसम्पीडितमना रुरोद विललाप च ॥ 6.50.14 ॥&lt;br&gt;&#xA;इमौ तौ सत्त्वसम्पन्नौ विक्रान्तौ प्रियसंयुगौ।&lt;br&gt;&#xA;इमामवस्थां गमितौ राक्षसैः कूटयोधिभिः ॥ 6.50.15 ॥&lt;br&gt;&#xA;भ्रातुः पुत्रेण मे तेन दुष्पुत्रेण दुरात्मना।&lt;br&gt;&#xA;राक्षस्या जिह्मया बुद्ध्या चालितावृजुविक्रमौ ॥ 6.50.16 ॥&lt;br&gt;&#xA;शरैरिमावलं विद्धौ रुधिरेण समुक्षितौ।&lt;br&gt;&#xA;वसुधायामिमौ सुप्तौ दृश्येते शल्यकाविव ॥ 6.50.17 ॥&lt;br&gt;&#xA;ययोर्वीर्यमुपाश्रित्य प्रतिष्ठा काङ्क्षिता मया।&lt;br&gt;&#xA;तावुभौ देहनाशाय प्रसुप्तौ पुरुषर्षभौ ॥ 6.50.18 ॥&lt;br&gt;&#xA;जीवन्नद्य विपन्नोऽस्मि नष्टराज्यमनोरथः।&lt;br&gt;&#xA;प्राप्तप्रतिज्ञश्च रिपुः सकामो रावणः कृतः ॥ 6.50.19 ॥&lt;br&gt;&#xA;एवं विलपमानं तं परिष्वज्य विभीषणम्।&lt;br&gt;&#xA;सुग्रीवः सत्त्वसम्पन्नो हरिराजोऽब्रवीदिदम् ॥ 6.50.20 ॥&lt;br&gt;&#xA;राज्यं प्राप्स्यसि धर्मज्ञ लङ्कायां नात्र संशयः।&lt;br&gt;&#xA;रावणः सह पुत्रेण सकामं नेह लप्स्यते ॥ 6.50.21 ॥&lt;br&gt;&#xA;न रुजा पीडितावेतावुभौ राघवलक्ष्मणौ।&lt;br&gt;&#xA;त्यक्त्वा मोहं वधिष्येते सगणं रावणं रणे ॥ 6.50.22 ॥&lt;br&gt;&#xA;तमेनं सान्त्वयित्वा तु समाश्वास्य च राक्षसम्।&lt;br&gt;&#xA;सुषेणं श्वशुरं पार्श्वे सुग्रीवस्तमुवाच ह ॥ 6.50.23 ॥&lt;br&gt;&#xA;सह शूरैर्हरिगणैर्लब्धसञ्ज्ञावरिन्दमौ।&lt;br&gt;&#xA;गच्छ त्वं भ्रातरौ गृह्य किष्किन्धां रामलक्ष्मणौ ॥ 6.50.24 ॥&lt;br&gt;&#xA;मैथिलीमानयिष्यामि शक्रो नष्टामिव श्रियम्।&lt;br&gt;&#xA;श्रुत्वैतद्वानरेन्द्रस्य सुषेणो वाक्यमब्रवीत् ॥ 6.50.25 ॥&lt;br&gt;&#xA;दैवासुरं महद्युद्धमनुभूतं सुदारुणम्।&lt;br&gt;&#xA;तदा स्म दानवा देवान् शरसंस्पर्शकोविदाः ॥ 6.50.26 ॥&lt;br&gt;&#xA;निजघ्नुः शस्त्रविदुषश्छादयन्तो मुहुर्मुहुः ॥ 6.50.27 ॥&lt;br&gt;&#xA;तानार्तान्नष्टसञ्ज्ञांश्च परासूंश्च बृहस्पतिः।&lt;br&gt;&#xA;विद्याभिर्मन्त्रयुक्ताभिरोषधीभिश्चिकित्सति ॥ 6.50.28 ॥&lt;br&gt;&#xA;जवेन वानराः शीघ्रं सम्पातिपनसादयः।&lt;br&gt;&#xA;हरयस्तु विजानन्ति पार्वतीस्ता महौषधीः ॥ 6.50.29 ॥&lt;br&gt;&#xA;सञ्जीवकरणीं दिव्यां विशल्यां देवनिर्मिताम् ॥ 6.50.30 ॥&lt;br&gt;&#xA;चन्द्रश्च नाम द्रोणश्च क्षीरोदे सागरोत्तमे।&lt;br&gt;&#xA;अमृतं यत्र मथितं तत्र ते परमौषधी ॥ 6.50.31 ॥&lt;br&gt;&#xA;अयं वायुसुतो राजन् हनुमांस्तत्र गच्छतु ॥ 6.50.32 ॥&lt;br&gt;&#xA;एतस्मिन्नन्तरे वायुर्मेघांश्चापि सविद्युतः।&lt;br&gt;&#xA;पर्यस्यन् सागरे तोयं कम्पयन्निव मेदिनीम् ॥ 6.50.33 ॥&lt;br&gt;&#xA;महता पक्षवातेन सर्वद्वीपमहाद्रुमाः।&lt;br&gt;&#xA;निपेतुर्भिन्नविटपाः समूला लवणाम्भसि ॥ 6.50.34 ॥&lt;br&gt;&#xA;अभवन् पन्नगास्त्रस्ता भोगिनस्तत्रवासिनः।&lt;br&gt;&#xA;शीघ्रं सर्वाणि यादांसि जग्मुश्च लवणार्णवम् ॥ 6.50.35 ॥&lt;br&gt;&#xA;ततो मुहूर्ताद्गरुडं वैनतेयं महाबलम्।&lt;br&gt;&#xA;वानरा ददृशुः सर्वेज्वलन्तमिव पावकम् ॥ 6.50.36 ॥&lt;br&gt;&#xA;तमागतमभिप्रेक्ष्य नागास्ते विप्रदुद्रुवुः।&lt;br&gt;&#xA;यैस्तौ सत्पुरुषौ बद्धौ शरभूतैर्महाबलौ ॥ 6.50.37 ॥&lt;br&gt;&#xA;ततः सुपर्णः काकुत्स्थौ दृष्ट्वा प्रत्यभिनन्दितः।&lt;br&gt;&#xA;विममर्श च पाणिभ्यां मुखे चन्द्रसमप्रभे ॥ 6.50.38 ॥&lt;br&gt;&#xA;वैनतेयेन संस्पृष्टास्तयोः संरुरुहुर्व्रणाः।&lt;br&gt;&#xA;सुवर्णे च तनू स्निग्धे तयोराशु बभूवतुः ॥ 6.50.39 ॥&lt;br&gt;&#xA;तेजो वीर्यं बलं चौज उत्साहश्च महागुणः।&lt;br&gt;&#xA;प्रदर्शनं च बुद्धिश्च स्मृतिश्च द्विगुणं तयोः ॥ 6.50.40 ॥&lt;br&gt;&#xA;तावुत्थाप्य महावीर्यौ गरुडो वासवोपमौ।&lt;br&gt;&#xA;उभौ तौ सस्वजे हृष्टौ रामश्चैनमुवाच ह ॥ 6.50.41 ॥&lt;br&gt;&#xA;भवत्प्रसादाद्व्यसनं रावणिप्रभवं महत्।&lt;br&gt;&#xA;आवामिह व्यतिक्रान्तौ पूर्ववद्बलिनौ कृतौ ॥ 6.50.42 ॥&lt;br&gt;&#xA;यथा तातं दशरथं यथाऽजं च पितामहम्।&lt;br&gt;&#xA;तथा भवन्तमासाद्य हृदयं मे प्रसीदति ॥ 6.50.43 ॥&lt;br&gt;&#xA;को भवान् रूपसम्पन्नो दिव्यस्रगनुलेपनः।&lt;br&gt;&#xA;वसानो विरजे वस्त्रे दिव्याभरणभूषितः ॥ 6.50.44 ॥&lt;br&gt;&#xA;तमुवाच महातेजा वैनतेयो महाबलः।&lt;br&gt;&#xA;पतत्रिराजः प्रीतात्मा हर्षपर्याकुलेक्षणः ॥ 6.50.45 ॥&lt;br&gt;&#xA;अहं सखा ते काकुत्स्थ प्रियः प्राणो बहिश्चरः।&lt;br&gt;&#xA;गरुत्मानिह सम्प्राप्तो युवाभ्यां साह्यकारणात् ॥ 6.50.46 ॥&lt;br&gt;&#xA;असुरा वा महावीर्या दानवा वा महाबलाः।&lt;br&gt;&#xA;सुराश्चापि सगन्धर्वाः पुरस्कृत्य शतक्रतुम् ॥ 6.50.47 ॥&lt;br&gt;&#xA;नेमं मोक्षयितुं शक्ताः शरबन्धं सुदारुणम्।&lt;br&gt;&#xA;मायाबलादिन्द्रजिता निर्मितं क्रूरकर्मणा ॥ 6.50.48 ॥&lt;br&gt;&#xA;एते नागाः काद्रवेया स्तीक्ष्णदंष्ट्रा विषोल्बणाः।&lt;br&gt;&#xA;रक्षोमायाप्रभावेन शरा भूत्वा त्वदाश्रिताः ॥ 6.50.49 ॥&lt;br&gt;&#xA;सभाग्यश्चासि धर्मज्ञ राम सत्यपराक्रम।&lt;br&gt;&#xA;लक्ष्मणेन सह भ्रात्रा समरे रिपुघातिना ॥ 6.50.50 ॥&lt;br&gt;&#xA;इमं श्रुत्वा तु वृत्तान्तं त्वरमाणोऽहमागतः।&lt;br&gt;&#xA;सहसा युवयोः स्नेहात् सखित्वमनुपालयन् ॥ 6.50.51 ॥&lt;br&gt;&#xA;मोक्षितौ च महाघोरादस्मात् सायकबन्धनात्।&lt;br&gt;&#xA;अप्रमादश्च कर्तव्यो युवाभ्यां नित्यमेव हि ॥ 6.50.52 ॥&lt;br&gt;&#xA;प्रकृत्या राक्षसाः सर्वे सङ्ग्रामे कूटयोधिनः।&lt;br&gt;&#xA;शूराणां शुद्धभावानां भवतामार्जवं बलम् ॥ 6.50.53 ॥&lt;br&gt;&#xA;तन्न विश्वसितव्यं वो राक्षसानां रणाजिरे।&lt;br&gt;&#xA;एतेनैवोपमानेन नित्यं जिह्मा हि राक्षसाः ॥ 6.50.54 ॥&lt;br&gt;&#xA;एवमुक्त्वा ततो रामं सुपर्णः सुमहाबलः।&lt;br&gt;&#xA;परिष्वज्य सुहृत् स्निग्धमाप्रष्टुमुपचक्रमे ॥ 6.50.55 ॥&lt;br&gt;&#xA;सखे राघव धर्मज्ञ रिपूणामपि वत्सल।&lt;br&gt;&#xA;अभ्यनुज्ञातुमिच्छामि गमिष्यामि यथागतम् ॥ 6.50.56 ॥&lt;br&gt;&#xA;न च कौतूहलं कार्यं सखित्वं प्रति राघव।&lt;br&gt;&#xA;कृतकर्मा रणे वीरः सखित्वमनुवेत्स्यसि ॥ 6.50.57 ॥&lt;br&gt;&#xA;बालवृद्धावशेषां तु लङ्कां कृत्वा शरोर्मिभिः।&lt;br&gt;&#xA;रावणं च रिपुं हत्वा सीतां समुपलप्स्यसे ॥ 6.50.58 ॥&lt;br&gt;&#xA;इत्येवमुक्त्वा वचनं सुपर्णः शीघ्रविक्रमः।&lt;br&gt;&#xA;रामं च विरुजं कृत्वा मध्ये तेषां वनौकसाम् ॥ 6.50.59 ॥&lt;br&gt;&#xA;प्रदक्षिणं ततः कृत्वा परिष्वज्य च वीर्यवान्।&lt;br&gt;&#xA;जगामाकाशमाविश्य सुपर्णः पवनो यथा ॥ 6.50.60 ॥&lt;br&gt;&#xA;विरुजौ राघवौ दृष्ट्वा ततो वानरयूथपाः।&lt;br&gt;&#xA;सिंहनादांस्तदा नेदुर्लाङ्गूलान् दुधुवुस्तदा ॥ 6.50.61 ॥&lt;br&gt;&#xA;ततो भेरीः समाजघ्नुर्मृदङ्गांश्चाप्यनादयन्।&lt;br&gt;&#xA;दध्मुः शङ्खान् सम्प्रहृष्टाः क्ष्वेलन्त्यपि यथापुरम् ॥ 6.50.62 ॥&lt;br&gt;&#xA;आस्फोट्यास्फोट्य विक्रान्ता वानरा नगयोधिनः।&lt;br&gt;&#xA;द्रुमानुत्पाट्य विविधांस्तस्थुः शतसहस्रशः ॥ 6.50.63 ॥&lt;br&gt;&#xA;विसृजन्तो महानादांस्त्रासयन्तो निशाचरान्।&lt;br&gt;&#xA;लङ्काद्वारण्युपाजग्मुर्योद्धुकामाः प्लवङ्गमाः ॥ 6.50.64 ॥&lt;br&gt;&#xA;ततस्तु भीमस्तुमुलो निनादो बभूव शाखामृगयूथपानाम्।&lt;br&gt;&#xA;क्षये निदाघस्य यथा घनानां नादः सुभीमो नदतां निशीथे ॥ 6.50.65 ॥&lt;/p&gt;</description>
    </item>
  </channel>
</rss>
