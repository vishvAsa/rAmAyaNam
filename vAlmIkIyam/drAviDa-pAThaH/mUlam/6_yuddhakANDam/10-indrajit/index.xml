<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१०-इन्द्रजित् on रामायणे विश्वासटिप्पन्यः</title>
    <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/</link>
    <description>Recent content in &#43;१०-इन्द्रजित् on रामायणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/index.xml" rel="self" type="application/rss+xml" />
    <item>
      <title>०७५ युद्धवर्णनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/075_yuddhavarNanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/075_yuddhavarNanam/</guid>
      <description>&lt;p&gt;ततोऽब्रवीन्महातेजाः सुग्रीवो वानराधिपः।&lt;br&gt;&#xA;अर्थ्यं विज्ञापयंश्चापि हनुमन्तमिदं वचः ॥ 6.75.1 ॥&lt;br&gt;&#xA;यतो हतः कुम्भकर्णः कुमाराश्च निषूदिताः।&lt;br&gt;&#xA;नेदानीमुपनिर्हारं रावणो दातुमर्हति ॥ 6.75.2 ॥&lt;br&gt;&#xA;लङ्कामभ्युत्पतन्त्वाशु गृह्योल्काः प्लवगर्षभाः।&lt;br&gt;&#xA;[हरयो हरिसङ्काशाः प्रदग्धुं रावणालयम्।] ॥ 6.75.3 ॥&lt;br&gt;&#xA;ततोऽस्तं गत आदित्ये रौद्रे तस्मिन्निशामुखे।&lt;br&gt;&#xA;लङ्कामभिमुखाः सोल्का जग्मुस्ते प्लवगर्षभाः ॥ 6.75.4 ॥&lt;br&gt;&#xA;उल्काहस्तैर्हरिगणैः सर्वतः समभिद्रुताः।&lt;br&gt;&#xA;आरक्षस्था विरूपाक्षाः सहसा विप्रदुद्रुवुः ॥ 6.75.5 ॥&lt;br&gt;&#xA;प्रासादेषु च संहृष्टाः ससृजुस्ते हुताशनम्।&lt;br&gt;&#xA;तेषां गृहसस्राणि ददाह हुतभुक् तदा ॥ 6.75.6 ॥&lt;br&gt;&#xA;प्रासादाः पर्वताकाराः पतन्ति धरणीतले।&lt;br&gt;&#xA;अगरुर्दह्यते तत्र वर च हरिचन्दनम् ॥ 6.75.7 ॥&lt;br&gt;&#xA;मौक्तिका मणयः स्निग्धा वज्रं चापि प्रवालकम्।&lt;br&gt;&#xA;क्षौमं च दह्यते तत्र कौशेयं चापि शोभनम् ॥ 6.75.8 ॥&lt;br&gt;&#xA;आविकं विविधं चौर्णं काञ्चनं भाण्डमायुधम्।&lt;br&gt;&#xA;नानाविकृतसंस्थानं वाजिभाण्डपरिच्छदौ ॥ 6.75.9 ॥&lt;br&gt;&#xA;गजग्रैवेयकक्ष्याश्च रथभाण्डाश्च संस्कृताः।&lt;br&gt;&#xA;तनुत्राणि च योधानां हस्त्यश्वानां च वर्म च ॥ 6.75.10 ॥&lt;br&gt;&#xA;खड्गा धनूंषि ज्याबाणास्तोमराङ्कुशशक्तयः।&lt;br&gt;&#xA;रोमजं वालजं चर्म व्याघ्रजं चाण्डजं बहु ॥ 6.75.11 ॥&lt;br&gt;&#xA;मुक्तामणिविचित्रांश्च प्रासादांश्च समन्ततः।&lt;br&gt;&#xA;विविधानस्त्रसंयोगानग्निर्दहति तत्र वै ॥ 6.75.12 ॥&lt;br&gt;&#xA;नानाविधान् गृहच्छन्दान् ददाह हुतभूक् तदा।&lt;br&gt;&#xA;आवासान् राक्षसानां च सर्वेषां गृहगर्धिनाम् ॥ 6.75.13 ॥&lt;br&gt;&#xA;हेमचित्रतनुत्राणां स्रग्दामाम्बरधारिणाम्।&lt;br&gt;&#xA;शीधुपानचलाक्षाणां मदविह्वलगामिनाम् ॥ 6.75.14 ॥&lt;br&gt;&#xA;कान्तालम्बितवस्त्राणां शत्रुसञ्जातमन्युनाम्।&lt;br&gt;&#xA;गदाशूलासिहस्तानां खादतां पिबतामपि ॥ 6.75.15 ॥&lt;br&gt;&#xA;शयनेषु महार्हेषु प्रसुप्तानां प्रियैः सह।&lt;br&gt;&#xA;त्रस्तानां गच्छतां तूर्णं पुत्रानादाय सर्वतः ॥ 6.75.16 ॥&lt;br&gt;&#xA;तेषां शतसहस्राणि तदा लङ्कानिवासिनाम्।&lt;br&gt;&#xA;अदहत् पावकस्तत्र जज्वाल च पुनःपुनः ॥ 6.75.17 ॥&lt;br&gt;&#xA;सारवन्ति महार्हाणि गम्भीरगुणवन्ति च।&lt;br&gt;&#xA;हेमचन्द्रार्धचन्द्राणि चन्द्रशालोन्नतानि च ॥ 6.75.18 ॥&lt;br&gt;&#xA;रत्नचित्रगवाक्षाणि साधिष्ठानानि सर्वशः।&lt;br&gt;&#xA;मणिविद्रुमचित्राणि स्पृशन्तीव दिवाकरम् ॥ 6.75.19 ॥&lt;br&gt;&#xA;क्रौञ्चबर्हिणवीणानां भूषणानां च निस्वनैः।&lt;br&gt;&#xA;नादितान्यचला भानि वेश्मान्यग्निर्ददाह सः ॥ 6.75.20 ॥&lt;br&gt;&#xA;ज्वलनेन परीतानि तोरणानि चकाशिरे।&lt;br&gt;&#xA;विद्युद्भिरिव नद्धानि मेघजालानि धर्मगे ॥ 6.75.21 ॥&lt;br&gt;&#xA;ज्वलनेन परीतानि निपेतुर्भवनान्यथ।&lt;br&gt;&#xA;वज्रिवज्रहतानीव शिखराणि महागिरेः ॥ 6.75.22 ॥&lt;br&gt;&#xA;विमानेषु प्रसुप्ताश्च दह्यमाना वराङ्गनाः।&lt;br&gt;&#xA;त्यक्ताभरणसर्वाङ्गा हा हेत्युच्चैर्विचुक्रुशुः ॥ 6.75.23 ॥&lt;br&gt;&#xA;तानि निर्दह्यमानानि दूरतः प्रचकाशिरे।&lt;br&gt;&#xA;हिमवच्छिखराणीव दीप्तौषधिवनानि च ॥ 6.75.24 ॥&lt;br&gt;&#xA;हर्म्याग्रैर्दह्यमानैश्च ज्वालाप्रज्वलितैरपि।&lt;br&gt;&#xA;रात्रौ सा दृश्यते लङ्का पुष्पितैरिव किंशुकैः ॥ 6.75.25 ॥&lt;br&gt;&#xA;हस्त्यध्यक्षैर्गजैर्मुक्तैर्मुक्तैश्च तुरगैरपि।&lt;br&gt;&#xA;बभूव लङ्का लोकान्ते भ्रान्तग्राह इवार्णवः ॥ 6.75.26 ॥&lt;br&gt;&#xA;अश्वं मुक्तं गजो दृष्ट्वा क्वचिद्भीतोऽपसर्पति।&lt;br&gt;&#xA;भीतो भीतं गजं दृष्ट्वा क्वचिदश्वो निवर्तते ॥ 6.75.27 ॥&lt;br&gt;&#xA;लङ्कायां दह्यमानायां शुशुभे स महार्णवः।&lt;br&gt;&#xA;छायासंसक्तसलिलो लोहितोद इवार्णवः ॥ 6.75.28 ॥&lt;br&gt;&#xA;सा बभूव मुहूर्तेन हरिभिर्दीपिता पुरी।&lt;br&gt;&#xA;लोकस्यास्य क्षये घोरे प्रदीप्तेव वसुन्धरा ॥ 6.75.29 ॥&lt;br&gt;&#xA;नारीजनस्य धूमेन व्याप्तस्योच्चैर्विनेदुषः।&lt;br&gt;&#xA;स्वनो ज्वलनतप्तस्य शुश्रुवे दशयोजनम् ॥ 6.75.30 ॥&lt;br&gt;&#xA;प्रदग्धकायानपरान् राक्षसान्निर्गतान् बहिः।&lt;br&gt;&#xA;सहसाऽभ्युत्पतन्ति स्म हरयोऽथ युयुत्सवः ॥ 6.75.31 ॥&lt;br&gt;&#xA;उद्घुष्टं वानराणां च राक्षसानां च निस्वनः।&lt;br&gt;&#xA;दिशो दश समुद्रं च पृथिवीं चान्वनादयत् ॥ 6.75.32 ॥&lt;br&gt;&#xA;विशल्यौ तु महात्मानौ तावुभौ रामलक्ष्मणौ।&lt;br&gt;&#xA;असम्भ्रान्तौ जगृहतुस्तदोभे धनुषी वरे ॥ 6.75.33 ॥&lt;br&gt;&#xA;ततो विष्फारयानस्य रामस्य धनुरुत्तमम्।&lt;br&gt;&#xA;बभूव तुमुलः शब्दो राक्षसानां भयावहः ॥ 6.75.34 ॥&lt;br&gt;&#xA;अशोभत तदा रामो धनुर्विष्फारयन् महत्।&lt;br&gt;&#xA;भगवानिव सङ्क्रुद्धो भवो वेदमयं धनुः ॥ 6.75.35 ॥&lt;br&gt;&#xA;उद्घुष्टं वानराणां च राक्षसानां च निस्वनम्।&lt;br&gt;&#xA;ज्याशब्दस्तावुभौ शब्दावति रामस्य शुश्रुवे ॥ 6.75.36 ॥&lt;br&gt;&#xA;वानरोद्घुष्टघोषश्च राक्षसानां च निस्वनः।&lt;br&gt;&#xA;ज्याशब्दश्चापि रामस्य त्रयं व्याप दिशो दश ॥ 6.75.37 ॥&lt;br&gt;&#xA;तस्य कार्मुकमुक्तैश्च शरैस्तत्पुरगोपुरम्।&lt;br&gt;&#xA;कैलासशृङ्गप्रतिमं विकीर्णमपतद्भुवि ॥ 6.75.38 ॥&lt;br&gt;&#xA;ततो रामशरान् दृष्ट्वा विमानेषु गृहेषु च।&lt;br&gt;&#xA;सन्नाहो राक्षसेन्द्राणां तुमुलः समपद्यत ॥ 6.75.39 ॥&lt;br&gt;&#xA;तेषां सन्नह्यमानानां सिंहनादं च कुर्वताम्।&lt;br&gt;&#xA;शर्वरी राक्षसेन्द्राणां रौद्रीव समपद्यत ॥ 6.75.40 ॥&lt;br&gt;&#xA;आदिष्टा वानरेन्द्रास्तु सुग्रीवेण महात्मना।&lt;br&gt;&#xA;आसन्नद्वारमासाद्य युध्यध्वं प्लवगर्षभाः ॥ 6.75.41 ॥&lt;br&gt;&#xA;यश्च वो वितथं कुर्यात्तत्र तत्र ह्युपस्थितः।&lt;br&gt;&#xA;स हन्तव्यो हि सम्प्लुत्य राजशासनदूषकः ॥ 6.75.42 ॥&lt;br&gt;&#xA;तेषु वानरमुख्येषु दीप्तोल्कोज्ज्वलपाणिषु।&lt;br&gt;&#xA;स्थितेषु द्वारमासाद्य रावणं मन्युराविशत् ॥ 6.75.43 ॥&lt;br&gt;&#xA;तस्य जृम्भितविक्षेपाद्व्यामिश्रा वै दिशो दश।&lt;br&gt;&#xA;रूपवानिव रुद्रस्य मन्युर्गात्रेष्वदृश्यत ॥ 6.75.44 ॥&lt;br&gt;&#xA;स निकुम्भं च कुम्भं च कुम्भकर्णात्मजावुभौ।&lt;br&gt;&#xA;प्रेषयामास सङ्क्रुद्धो राक्षसैर्बहुभिः सह ॥ 6.75.45 ॥&lt;br&gt;&#xA;यूपाक्षः शोणिताक्षश्च प्रजङ्घः कम्पनस्तथा।&lt;br&gt;&#xA;निर्ययुः कौम्भकर्णिभ्यां सह रावणशासनात् ॥ 6.75.46 ॥&lt;br&gt;&#xA;शशास चैव तान् सर्वान् राक्षसान् सुमहाबलान्।&lt;br&gt;&#xA;नादयन् गच्छतात्रैव जयध्वं शीघ्रमेव च ॥ 6.75.47 ॥&lt;br&gt;&#xA;ततस्तु चोदितास्तेन राक्षसा ज्वलितायुधाः।&lt;br&gt;&#xA;लङ्काया निर्ययुर्वीराः प्रणदन्तः पुनःपुनः ॥ 6.75.48 ॥&lt;br&gt;&#xA;रक्षसां भूषणस्थाभिर्भाभिः स्वाभिश्च सर्वशः।&lt;br&gt;&#xA;चक्रुस्ते सप्रभं व्योम हरयश्चाग्निभिः सह ॥ 6.75.49 ॥&lt;br&gt;&#xA;तत्र ताराधिपस्याभा ताराणां च तथैव च।&lt;br&gt;&#xA;तयोराभरणस्था च बलयोर्द्यामभासयन् ॥ 6.75.50 ॥&lt;br&gt;&#xA;चन्द्राभा भूषणाभा च गृहाणां ज्वलतां च भा।&lt;br&gt;&#xA;हरिराक्षससैन्यानि भ्राजयामास सर्वतः ॥ 6.75.51 ॥&lt;br&gt;&#xA;तत्र चोर्ध्वं प्रदीप्तानां गृहाणां सागरः पुनः।&lt;br&gt;&#xA;भाभिः संसक्तपातालश्चलोर्मिः शुशुबेऽधिकम् ॥ 6.75.52 ॥&lt;br&gt;&#xA;पताकाध्वजसंसक्तमुत्तमासिपरश्वधम्।&lt;br&gt;&#xA;भीमाश्वरथमातङ्गं नानापत्तिसमाकुलम् ॥ 6.75.53 ॥&lt;br&gt;&#xA;दीप्तशूलगदाखड्गप्रासतोमरकार्मुकम्।&lt;br&gt;&#xA;तद्राक्षसबलं घोरं भीमविक्रमपौरुषम् ॥ 6.75.54 ॥&lt;br&gt;&#xA;ददृशो ज्वलितप्रासं किङ्किणीशतनादितम्।&lt;br&gt;&#xA;हेमजालाचितभुजं व्यामिश्रितपरश्वधम् ॥ 6.75.55 ॥&lt;br&gt;&#xA;व्याघूर्णितमहाशस्त्रं बाणसंसक्तकार्मुकम्।&lt;br&gt;&#xA;गन्धमाल्यमधूत्सेकसम्मोदितमहानिलम् ॥ 6.75.56 ॥&lt;br&gt;&#xA;घोरं शूरजनाकीर्णं महाम्बुधरनिस्वनम् ॥ 6.75.57 ॥&lt;br&gt;&#xA;तद्दृष्ट्वा बलमायान्तं राक्षसानां सुदारुणम्।&lt;br&gt;&#xA;सञ्चचाल प्लवङ्गानां बलमुच्चैर्ननाद च ॥ 6.75.58 ॥&lt;br&gt;&#xA;जवेनाप्लुत्य च पुनस्तद्बलं रक्षसां महत्।&lt;br&gt;&#xA;अभ्ययात् प्रत्यरिबलं पतङ्गा इव पावकम् ॥ 6.75.59 ॥&lt;br&gt;&#xA;तेषां भुजपरामर्शव्यामृष्टपरिघाशनि।&lt;br&gt;&#xA;राक्षसानां बलं श्रेष्ठं भूयस्तरमशोभत ॥ 6.75.60 ॥&lt;br&gt;&#xA;तत्रोन्मत्ता इवोत्पेतुर्हरयोऽथ युयुत्सवः।&lt;br&gt;&#xA;तरुशैलैरभिघ्नन्तो मुष्टिभिश्च निशाचरान् ॥ 6.75.61 ॥&lt;br&gt;&#xA;तथैवापततां तेषां कपीनामसिभिः शितैः।&lt;br&gt;&#xA;शिरांसि सहसा जह्नू राक्षसा भीमदर्शनाः ॥ 6.75.62 ॥&lt;br&gt;&#xA;दशनैर्हृतकर्णाश्च मुष्टिनिष्कीर्णमस्तकाः।&lt;br&gt;&#xA;शिलाप्रहारभग्नाङ्गा विचेरुस्तत्र राक्षसाः ॥ 6.75.63 ॥&lt;br&gt;&#xA;तथैवाप्यपरे तेषां कपीनामभिलक्षिताः।&lt;br&gt;&#xA;प्रवीरानभितो जघ्नू राक्षसानां तरस्विनाम् ॥ 6.75.64 ॥&lt;br&gt;&#xA;तथैवाप्यपरे तेषां कपीनामसिभिः शितैः।&lt;br&gt;&#xA;हरिवीरान्निजघ्नुश्च घोररूपा निशाचराः ॥ 6.75.65 ॥&lt;br&gt;&#xA;घ्नन्तमन्यं जघानान्यः पातयन्तमपातयत्।&lt;br&gt;&#xA;गर्हमाणं जगर्हेऽन्यो दशन्तमपरोऽदशत् ॥ 6.75.66 ॥&lt;br&gt;&#xA;देहीत्यन्यो ददात्यन्यो ददामीत्यपरः पुनः।&lt;br&gt;&#xA;किं क्लेशयसि तिष्ठेति तत्रान्योन्यं बभाषिरे ॥ 6.75.67 ॥&lt;br&gt;&#xA;समुद्यतमहाप्रासं यष्टिशूलासिसङ्कुलम्।&lt;br&gt;&#xA;प्रावर्तत महारौद्रं युद्धं वानररक्षसाम् ॥ 6.75.68 ॥&lt;br&gt;&#xA;वानरान् दश सप्तेति राक्षसा जघ्नुराहवे।&lt;br&gt;&#xA;राक्षसान् दश सप्तेति वानराश्चाभ्यपातयन् ॥ 6.75.69 ॥&lt;br&gt;&#xA;विस्रस्तकेशवसनं विध्वस्तकवचध्वजम्।&lt;br&gt;&#xA;बलं राक्षसमालम्ब्य वानराः पर्यवारयन् ॥ 6.75.70 ॥&lt;/p&gt;</description>
    </item>
    <item>
      <title>०७६ सुग्रीवेण कुम्भवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/076_sugrIveNa_kumbhavadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/076_sugrIveNa_kumbhavadhaH/</guid>
      <description>&lt;p&gt;प्रवृत्ते सङ्कुले तस्मिन् घोरे वीरजनक्षये।&lt;br&gt;&#xA;अङ्गदः कम्पनं वीरमाससाद रणोत्सुकः ॥ 6.76.1 ॥&lt;br&gt;&#xA;आहूय सोऽङ्गदं कोपात् ताडयामास वेगितः।&lt;br&gt;&#xA;गदया कम्पनः पूर्वं स चचाल भृशाहतः ॥ 6.76.2 ॥&lt;br&gt;&#xA;स सञ्ज्ञां प्राप्य तेजस्वी चिक्षेप शिखरं गिरेः।&lt;br&gt;&#xA;अर्दितश्च प्रहारेण कम्पनः पतितो भुवि ॥ 6.76.3 ॥&lt;br&gt;&#xA;ततस्तु कम्पनं दृष्ट्वा शोणिताक्षो हतं रणे।&lt;br&gt;&#xA;रथेनाभ्यपतत् क्षिप्रं तत्राङ्गदमभीतवत् ॥ 6.76.4 ॥&lt;br&gt;&#xA;सोऽङ्गदं निशितैर्बाणैस्तदा विव्याध वेगितः।&lt;br&gt;&#xA;शरीरदारणैस्तीक्ष्णैः कालाग्निसमविग्रहैः ॥ 6.76.5 ॥&lt;br&gt;&#xA;क्षुरक्षुरप्रैर्नाराचैर्वत्सदन्तैः शिलीमुखैः।&lt;br&gt;&#xA;कर्णिशल्यविपाठैश्च बहुभिर्निशितैः शरैः ॥ 6.76.6 ॥&lt;br&gt;&#xA;अङ्गदः प्रतिविद्धाङ्गो वालिपुत्रः प्रतापवान्।&lt;br&gt;&#xA;धनुरग्र्यं रथं बाणान् ममर्द तरसा बली ॥ 6.76.7 ॥&lt;br&gt;&#xA;शोणिताक्षस्ततः क्षिप्रमसिचर्म समाददे।&lt;br&gt;&#xA;उत्पपात दिवं क्रुद्धो वेगवानविचारयन् ॥ 6.76.8 ॥&lt;br&gt;&#xA;तं क्षिप्रतरमाप्लुत्य परामृश्याङ्गदो बली।&lt;br&gt;&#xA;करेण तस्य तं खड्गं समाच्छिद्य ननाद च ॥ 6.76.9 ॥&lt;br&gt;&#xA;तस्यांसफलके खड्गं निजघान ततोऽङ्गदः।&lt;br&gt;&#xA;यज्ञोपवीतवच्चैनं चिच्छेद कपिकुञ्जरः ॥ 6.76.10 ॥&lt;br&gt;&#xA;तं प्रगृह्य महाखड्गं विनद्य च पुनःपुनः।&lt;br&gt;&#xA;वालिपुत्रोऽभिदुद्राव रणशीर्षे परानरीन् ॥ 6.76.11 ॥&lt;br&gt;&#xA;आयसीं तु गदां वीरः प्रगृह्य कनकाङ्गदः।&lt;br&gt;&#xA;शोणिताक्षः समाविध्य तमेवानुपपात ह ॥ 6.76.12 ॥&lt;br&gt;&#xA;प्रजङ्घसहितो वीरो यूपाक्षस्तु ततो बली।&lt;br&gt;&#xA;रथेनाभिययौ क्रुद्धो वालिपुत्रं महाबलम् ॥ 6.76.13 ॥&lt;br&gt;&#xA;तयोर्मध्ये कपिश्रेष्ठः शोणिताक्षप्रजङ्घयोः।&lt;br&gt;&#xA;विशाखयोर्मध्यगतः पूर्णचन्द्र इवाभवत् ॥ 6.76.14 ॥&lt;br&gt;&#xA;अङ्गदं परिरक्षान्तौ मैन्दो द्विविद एव च।&lt;br&gt;&#xA;तस्य तस्थातुरभ्याशे परस्परदिदृक्षया ॥ 6.76.15 ॥&lt;br&gt;&#xA;अभिपेतुर्महाकायाः प्रतियत्ता महाबलाः।&lt;br&gt;&#xA;राक्षसा वानरान् रोषादसिचर्मगदाधराः ॥ 6.76.16 ॥&lt;br&gt;&#xA;त्रयाणां वानरेन्द्राणां त्रिभी राक्षसपुङ्गवैः।&lt;br&gt;&#xA;संसक्तानां महद्युद्धमभवद्रोमहर्षणम् ॥ 6.76.17 ॥&lt;br&gt;&#xA;ते तु वृक्षान् समादाय सम्प्रचिक्षिपुराहवे।&lt;br&gt;&#xA;खड्गेन प्रतिचिच्छेद तान् प्रजङ्घो महाबलः ॥ 6.76.18 ॥&lt;br&gt;&#xA;रथानश्वान् द्रुमैः शैलैस्ते प्रचिक्षिपुराहवे।&lt;br&gt;&#xA;शरौधैः प्रतिचिच्छेद तान् यूपाक्षो निशाचरः ॥ 6.76.19 ॥&lt;br&gt;&#xA;सृष्टान् द्विविदमैन्दाभ्यां द्रुमानुत्पाट्य वीर्यवान्।&lt;br&gt;&#xA;बभञ्ज गदया मध्ये शोणिताक्षः प्रतापवान् ॥ 6.76.20 ॥&lt;br&gt;&#xA;उद्यम्य विपुलं खड्गं परमर्मनिकृन्तनम्।&lt;br&gt;&#xA;प्रजङ्घो वालिपुत्राय अभिदुद्राव वेगितः ॥ 6.76.21 ॥&lt;br&gt;&#xA;तमभ्याशगतं दृष्ट्वा वानरेन्द्रो महाबलः।&lt;br&gt;&#xA;आजघानाश्वकर्णेन द्रुमेणातिबलस्तदा ॥ 6.76.22 ॥&lt;br&gt;&#xA;बाहुं चास्य सनिस्त्रिंशमाजघान स मुष्टिना।&lt;br&gt;&#xA;वालिपुत्रस्य घातेन स पपात क्षितावसिः ॥ 6.76.23 ॥&lt;br&gt;&#xA;तं दृष्ट्वा पतितं भूमौ खड्गमुत्पलसन्निभम्।&lt;br&gt;&#xA;मुष्टिं संवर्तयामास वज्रकल्पं महाबलः ॥ 6.76.24 ॥&lt;br&gt;&#xA;ललाटे स महावीर्यमङ्गदं वानरर्षभम्।&lt;br&gt;&#xA;आजघान महातेजाः स मुहूर्तं चचाल ह ॥ 6.76.25 ॥&lt;br&gt;&#xA;स सञ्ज्ञां प्राप्य तेजस्वी वालिपुत्रः प्रतापवान्।&lt;br&gt;&#xA;प्रजङ्घस्य शिरः कायात् खड्गेनापातयत् क्षितौ ॥ 6.76.26 ॥&lt;br&gt;&#xA;स यूपाक्षोऽश्रुपूर्णाक्षः पितृव्ये निहते रणे।&lt;br&gt;&#xA;अवरुह्य रथात् क्षिप्रं क्षीणेषुः खड्गमाददे ॥ 6.76.27 ॥&lt;br&gt;&#xA;तमापतन्तं सम्प्रेक्ष्य यूपाक्षं द्विविदस्त्वरन्।&lt;br&gt;&#xA;आजघानोरसि क्रुद्धो जाग्राह च बलाद्बली ॥ 6.76.28 ॥&lt;br&gt;&#xA;गृहीतं भ्रातरं दृष्ट्वा शोणिताक्षो महाबलः।&lt;br&gt;&#xA;आजघान गदाग्रेण वक्षसि द्विविदं ततः ॥ 6.76.29 ॥&lt;br&gt;&#xA;स गदाभिहतस्तेन चचाल च महाबलः।&lt;br&gt;&#xA;उद्यतां च पुनस्तस्य जहार द्विविदो गदाम् ॥ 6.76.30 ॥&lt;br&gt;&#xA;एतस्मिन्नन्तरे वीरो मैन्दो वानरयूथपः।&lt;br&gt;&#xA;यूपाक्षं ताडयामास तलेनोरसि वीर्यवान् ॥ 6.76.31 ॥&lt;br&gt;&#xA;तौ शोणिताक्षयूपाक्षौ प्लवङ्गाभ्यां तरस्विनौ।&lt;br&gt;&#xA;चक्रुतुः समरे तीव्रमाकर्षोत्पाटनं भृशम् ॥ 6.76.32 ॥&lt;br&gt;&#xA;द्विविदः शोणिताक्षं तु विददार नखैर्मुखे।&lt;br&gt;&#xA;निष्पिपेष च वगेन क्षितावाविध्य वीर्यवान् ॥ 6.76.33 ॥&lt;br&gt;&#xA;यूपाक्षमपि सङ्क्रुद्धो मैन्दो वानरयूथपः।&lt;br&gt;&#xA;पीडयामास बाहुभ्यां स पपात हतः क्षितौ ॥ 6.76.34 ॥&lt;br&gt;&#xA;हतप्रवीरा व्यथिता राक्षसेन्द्रचमूस्तदा।&lt;br&gt;&#xA;जगामाभिमुखी सा तु कुम्भकर्णसुतो यतः ॥ 6.76.35 ॥&lt;br&gt;&#xA;आपतन्तीं च वेगेन कुम्भस्तां सान्त्वयच्चमूम् ॥ 6.76.36 ॥&lt;br&gt;&#xA;निपातितमहावीरां दृष्ट्वा रक्षश्चमूं ततः।&lt;br&gt;&#xA;कुम्भः प्रचक्रे तेजस्वी रणे कर्म सुदुष्करम् ॥ 6.76.37 ॥&lt;br&gt;&#xA;स धनुर्धन्विनां श्रेष्ठः प्रगृह्य सुसमाहितः।&lt;br&gt;&#xA;मुमोचाशीविषप्रख्यान् शरान् देहविदारणान् ॥ 6.76.38 ॥&lt;br&gt;&#xA;तस्य तच्छुशुभे भूयः सशरं धनुरुत्तमम्।&lt;br&gt;&#xA;विद्युदैरावतार्चिष्माद्द्वितीयेन्द्रधनुर्यथा ॥ 6.76.39 ॥&lt;br&gt;&#xA;आकर्णाकृष्टमुक्तेन जघान द्विविदं तदा।&lt;br&gt;&#xA;तेन हाटकपुङ्खेन पत्रिणा पत्रवाससा ॥ 6.76.40 ॥&lt;br&gt;&#xA;सहसाऽभिहतस्तेन विप्रमुक्तपदः स्फुरन्।&lt;br&gt;&#xA;निपपाताद्रिकूटाभो विह्वलः प्लवगोत्तमः ॥ 6.76.41 ॥&lt;br&gt;&#xA;मैन्दस्तु भ्रातरं दृष्ट्वा भग्नं तत्र महाहवे।&lt;br&gt;&#xA;अभिदुद्राव वेगेन प्रगृह्य महतीं शिलाम् ॥ 6.76.42 ॥&lt;br&gt;&#xA;तां शिलां तु प्रचिक्षेप राक्षसाय महाबलः।&lt;br&gt;&#xA;बिभेद तां शिलां कुम्भः प्रसन्नैः पञ्चभिः शरैः ॥ 6.76.43 ॥&lt;br&gt;&#xA;सन्धाय चान्यं सुमुखं शरमासीविषोपमम्।&lt;br&gt;&#xA;आजघान महातेजा वक्षसि द्विविदाग्रजम् ॥ 6.76.44 ॥&lt;br&gt;&#xA;स तु तेन प्रहारेण मैन्दो वानरयूथपः।&lt;br&gt;&#xA;मर्मण्यभिहतस्तेन पपात भुवि मूर्च्छितः ॥ 6.76.45 ॥&lt;br&gt;&#xA;अङ्गदो मातुलौ दृष्ट्वा पतितौ तु महाबलौ।&lt;br&gt;&#xA;अभिदुद्राव वेगेन कुम्भमद्युतकार्मुकम् ॥ 6.76.46 ॥&lt;br&gt;&#xA;तमापतन्तं विव्याध कुम्भः पञ्चभिरायसैः।&lt;br&gt;&#xA;त्रिभिश्चान्यैः शितैर्बाणैर्मातङ्गमिव तोमरैः ॥ 6.76.47 ॥&lt;br&gt;&#xA;सोऽङ्गदं विविधैर्बाणैः कुम्भो विव्याध वीर्यवान्।&lt;br&gt;&#xA;अकुण्ठधारैर्निशितैस्तीक्ष्णैः कनकभूषणैः ॥ 6.76.48 ॥&lt;br&gt;&#xA;अङ्गदः प्रतिविद्धाङ्गो वालिपुत्रो न कम्पते।&lt;br&gt;&#xA;शिलापादपवर्षाणि तस्य मूर्ध्नि ववर्ष ह ॥ 6.76.49 ॥&lt;br&gt;&#xA;स प्रचिच्छेद तान् सर्वान् बिभेद च पुनः शिलाः।&lt;br&gt;&#xA;कुम्भकर्णात्मजः श्रीमान् वालिपुत्रसमीरितान् ॥ 6.76.50 ॥&lt;br&gt;&#xA;भ्रुवोर्विव्याध बाणाभ्यामुल्काभ्यामिव कुञ्जरम्।&lt;br&gt;&#xA;तस्य सुस्राव रुधिरं पिहिते चास्य लोचने ॥ 6.76.51 ॥&lt;br&gt;&#xA;अङ्गदः पाणिना नेत्रे पिधाय रुधिरोक्षिते।&lt;br&gt;&#xA;सालमासन्नमेकेन परिजग्राह पाणिना ॥ 6.76.52 ॥&lt;br&gt;&#xA;सम्पीड्य चोरसि स्कन्धं करेणाभिनिवेश्य च।&lt;br&gt;&#xA;किञ्चिदभ्यवनम्यैनमुन्ममाथ यथा गजः ॥ 6.76.53 ॥&lt;br&gt;&#xA;तमिन्द्रकेतुप्रतिमं वृक्षं मन्दरसन्निभम्।&lt;br&gt;&#xA;समुत्सृजन्तं वेगेन पश्यतां सर्वरक्षसाम् ॥ 6.76.54 ॥&lt;br&gt;&#xA;स बिभेद शितैर्बाणैः सप्तभिः कायभेदनैः ॥ 6.76.55 ॥&lt;br&gt;&#xA;अङ्गदो विव्यथेऽभीक्ष्णं ससाद च मुमोह च ॥ 6.76.56 ॥&lt;br&gt;&#xA;अङ्गदं व्यथितं दृष्ट्वा सीदन्तमिव सागरे।&lt;br&gt;&#xA;दुरासदं हरिश्रेष्ठं रामायन्ये न्यवेदयन् ॥ 6.76.57 ॥&lt;br&gt;&#xA;रामस्तु व्यथितं श्रुत्वा वालिपुत्रं रणाजिरे।&lt;br&gt;&#xA;व्यादिदेश हरिश्रेष्ठान् जाम्बवत्प्रमुखांस्ततः ॥ 6.76.58 ॥&lt;br&gt;&#xA;ते तु वानरशार्दूलाः श्रुत्वा रामस्य शासनम्।&lt;br&gt;&#xA;अभिपेतुः सुसङ्क्रुद्धाः कुम्भमुद्यतकार्मुकम् ॥ 6.76.59 ॥&lt;br&gt;&#xA;ततो द्रुमशिलाहस्ताः कोपसंरक्तलोचनाः।&lt;br&gt;&#xA;रिरक्षिषन्तोऽभ्यपतन्नङ्गदं वानरर्षभाः ॥ 6.76.60 ॥&lt;br&gt;&#xA;जाम्बवांश्च सुषेणश्च वेगदर्शी च वानरः।&lt;br&gt;&#xA;कुम्भकर्णात्मजं वीरं क्रुद्धाः समभिदुद्रुवुः ॥ 6.76.61 ॥&lt;br&gt;&#xA;समीक्ष्यापततस्तांस्तु वानरेन्द्रान् महाबलान्।&lt;br&gt;&#xA;आववार शरौघेण नगेनेव जलाशयम् ॥ 6.76.62 ॥&lt;br&gt;&#xA;तस्य बाणपथं प्राप्य न शोकुरतिवर्तितुम्।&lt;br&gt;&#xA;वानरेन्द्रा महात्मानो वेलामिव महोदधिः ॥ 6.76.63 ॥&lt;br&gt;&#xA;तांस्तु दृष्ट्वा हरिगणान् शरवृष्टिबिरर्दितान्।&lt;br&gt;&#xA;अङ्गदं पृष्ठतः कृत्वा भ्रातृजं प्लवगेश्वरः ॥ 6.76.64 ॥&lt;br&gt;&#xA;अबिदुद्राव वेगेन सुग्रीवः कुम्भमाहवे।&lt;br&gt;&#xA;शैलसानुचरं नागं वेगवानिव केसरी ॥ 6.76.65 ॥&lt;br&gt;&#xA;उत्पाट्य च महाशैलानश्वकर्णान् धवान् बहून्।&lt;br&gt;&#xA;अन्यांश्च विविधान् वृक्षांश्चिक्षेप च महाबलः ॥ 6.76.66 ॥&lt;br&gt;&#xA;तां छादयन्तीमाकाशं वृक्षवृष्टिं दुरासदाम्।&lt;br&gt;&#xA;कुम्भकर्णात्मजः शीघ्रं चिच्छेद निशितैः शरैः ॥ 6.76.67 ॥&lt;br&gt;&#xA;अभिलक्षेण तीव्रेण कुम्भेन निशितैः शरैः।&lt;br&gt;&#xA;आचितास्ते द्रुमा रेजुर्यथा घोराः शतघ्नयः ॥ 6.76.68 ॥&lt;br&gt;&#xA;द्रुमवर्षं तु तच्छिन्नं दृष्ट्वा कुम्भेन वीर्यवान्।&lt;br&gt;&#xA;वानराधिपतिः श्रीमान् महासत्त्वो न विव्यथे ॥ 6.76.69 ॥&lt;br&gt;&#xA;निर्भिद्यमानः सहसा सहमानश्च तान् शरान्।&lt;br&gt;&#xA;कुम्भस्य धनुराक्षिप्य बभञ्जेन्द्रधनुष्प्रभम् ॥ 6.76.70 ॥&lt;br&gt;&#xA;अवप्लुत्य ततः शीघ्रं कृत्वा कर्म सुदुष्करम्।&lt;br&gt;&#xA;अब्रवीत् कुपितः कुम्भं भग्नशृङ्गमिव द्विपम् ॥ 6.76.71 ॥&lt;br&gt;&#xA;निकुम्भाग्रज वीर्यं ते बाणवेगवदद्भुतम्।&lt;br&gt;&#xA;सन्नतिश्च प्रभावश्च तव वा रावणस्य वा ॥ 6.76.72 ॥&lt;br&gt;&#xA;प्रह्लादबलिवृत्रघ्नकुबेवरुणोपम।&lt;br&gt;&#xA;एकस्त्वमनुजातोऽसि पितरं बलवृत्ततः ॥ 6.76.73 ॥&lt;br&gt;&#xA;त्वामेवैकं महाबाहुं चापहस्त मरिन्दमम्।&lt;br&gt;&#xA;त्रिदशा नातिवर्तन्ते जितेन्द्रियमिवाधयः ॥ 6.76.74 ॥&lt;br&gt;&#xA;विक्रमस्व महाबुद्धे कर्माणि मम पश्यतः ॥ 6.76.75 ॥&lt;br&gt;&#xA;वरदानात् पितृव्यस्ते सहते देवदानवान्।&lt;br&gt;&#xA;कुम्भकर्णस्तु वीर्येण सहते च सुरासुरान् ॥ 6.76.76 ॥&lt;br&gt;&#xA;धनुषीन्द्रजितस्तुल्यः प्रतापे रावणस्य च।&lt;br&gt;&#xA;त्वमद्य रक्षसां लोके श्रेष्ठोऽसि बलवीर्यतः ॥ 6.76.77 ॥&lt;br&gt;&#xA;महाविमर्दं समरे मया सह तवाद्भुतम्।&lt;br&gt;&#xA;अद्य भूतानि पश्यन्तु शक्रशम्बरयोरिव ॥ 6.76.78 ॥&lt;br&gt;&#xA;कृतमप्रतिमं कर्म दर्शितं चास्त्रकौशलम्।&lt;br&gt;&#xA;पातिता हरिवीराश्च त्वया वै भीमविक्रमाः ॥ 6.76.79 ॥&lt;br&gt;&#xA;उपालम्भभयाच्चापि नासि वीर मया हतः।&lt;br&gt;&#xA;कृतकर्मा परिश्रान्तो विश्रान्तः पश्य मे बलम् ॥ 6.76.80 ॥&lt;br&gt;&#xA;अग्नेराज्याहुतस्येव तेजस्तस्याभ्यवर्धत।&lt;br&gt;&#xA;ततः कुम्भस्तु सुग्रीवं बाहुभ्यां जगृहे तदा ॥ 6.76.81 ॥&lt;br&gt;&#xA;अन्योन्यगात्रग्रथितौ कर्षन्तावितरेतरम्।&lt;br&gt;&#xA;सधूमां मुखतो ज्वालां विसृजन्तौ परिश्रमात् ॥ 6.76.82 ॥&lt;br&gt;&#xA;तयोः पादाभिघाताच्च निमग्ना चाभवन्मही।&lt;br&gt;&#xA;व्याघूर्णिततरङ्गश्च चुक्षुभे वरुणालयः ॥ 6.76.83 ॥&lt;br&gt;&#xA;ततः कुम्भं समुत्क्षिप्य सुग्रीवो लवणाम्भसि।&lt;br&gt;&#xA;पातयामास वेगेन दर्शयन्नुदधेस्तलम् ॥ 6.76.84 ॥&lt;br&gt;&#xA;ततः कुम्भनिपातेन जलराशिः समुत्थितः।&lt;br&gt;&#xA;विन्ध्यमन्दरसङ्काशो विससर्प समन्ततः ॥ 6.76.85 ॥&lt;br&gt;&#xA;ततः कुम्भः समुत्पत्य सुग्रीवमभिपत्य च।&lt;br&gt;&#xA;आजघानोरसि क्रुद्धो वज्रवेगेन मुष्टिना ॥ 6.76.86 ॥&lt;br&gt;&#xA;तस्य चर्म च पुस्फोट बहु सुस्राव शोणितम्।&lt;br&gt;&#xA;स च मुष्टिर्महावेगः प्रतिजघ्नेऽस्थिमण्डले ॥ 6.76.87 ॥&lt;br&gt;&#xA;तदा वेगेन तत्रासीत्तेजः प्रज्वलितं मुहुः।&lt;br&gt;&#xA;वज्रनिष्पेषसञ्जाता ज्वाला मेरौ यथा गिरौ ॥ 6.76.88 ॥&lt;br&gt;&#xA;स तत्राभिहतस्तेन सुग्रीवो वानरर्षभः।&lt;br&gt;&#xA;मुष्टिं संवर्तयामास वज्रकल्पं महाबलः ॥ 6.76.89 ॥&lt;br&gt;&#xA;अर्चिस्सहस्रविकचं रविमण्डलसप्रभम्।&lt;br&gt;&#xA;स मुष्टिं पातयामास कुम्भस्योरसि वीर्यवान् ॥ 6.76.90 ॥&lt;br&gt;&#xA;स तु तेन प्रहारेण विह्वलो भृशताडितः।&lt;br&gt;&#xA;निपपात तदा कुम्भो गतार्चिरिव पावकः ॥ 6.76.91 ॥&lt;br&gt;&#xA;मुष्टिनाऽभिहतस्तेन निपपाताशु राक्षसः।&lt;br&gt;&#xA;लोहिताङ्ग इवाकाशाद्दीप्तरश्मिर्यदृच्छया ॥ 6.76.92 ॥&lt;br&gt;&#xA;कुम्भस्य पततो रूपं भग्नस्योरसि मुष्टिना।&lt;br&gt;&#xA;बभौ रुद्राभिपन्नस्य यथा रूपं गवां पतेः ॥ 6.76.93 ॥&lt;br&gt;&#xA;तस्मिन् हते भीमपराक्रमेण प्लवङ्गमानामृषभेण युद्धे।&lt;br&gt;&#xA;मही सशैला सवना चचाल भयं च रक्षांस्यधिकं विवेश ॥ 6.76.94 ॥&lt;/p&gt;</description>
    </item>
    <item>
      <title>०७७ निकुम्भेन युद्धभूमिप्रवेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/077_nikumbhena_yuddhabhUmipraveshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/077_nikumbhena_yuddhabhUmipraveshaH/</guid>
      <description>&lt;p&gt;निकुम्भो भ्रातरं दृष्ट्वा सुग्रीवेण निपातितम्।&lt;br&gt;&#xA;प्रदहन्निव कोपेन वानरेन्द्रमवैक्षत ॥ 6.77.1 ॥&lt;br&gt;&#xA;ततः स्रग्दामसन्नद्धं दत्तपञ्चाङ्गुलं शुभम्।&lt;br&gt;&#xA;आददे परिघं वीरो नगेन्द्रशिखरोपमम् ॥ 6.77.2 ॥&lt;br&gt;&#xA;हेमपट्टपरिक्षिप्तं वज्रविद्रुमभूषितम्।&lt;br&gt;&#xA;यमदण्डोपमं भीमं रक्षसां भयनाशनम् ॥ 6.77.3 ॥&lt;br&gt;&#xA;तमाविध्य महातेजाः शक्रध्वजसमं तदा।&lt;br&gt;&#xA;विननाद विवृत्तास्यो निकुम्भो भीम विक्रमः ॥ 6.77.4 ॥&lt;br&gt;&#xA;उरोगतेन निष्केण भुजस्थैरङ्गदैरपि।&lt;br&gt;&#xA;कुण्डलाभ्यां च चित्राभ्यां मालया च विचित्रया ॥ 6.77.5 ॥&lt;br&gt;&#xA;निकुम्भो भूषणैर्भाति तेन स्म परिघेण च।&lt;br&gt;&#xA;यथेन्द्रधनुषा मेघः सविद्युत् स्तनयित्नुमान् ॥ 6.77.6 ॥&lt;br&gt;&#xA;परिघाग्रेण पुस्फोट वातग्रन्थिर्महात्मनः।&lt;br&gt;&#xA;प्रजज्वाल सघोषश्च विधूम इव पावकः ॥ 6.77.7 ॥&lt;br&gt;&#xA;नगर्या विटपावत्या गन्धर्वभवनोत्तमैः।&lt;br&gt;&#xA;सह चैवामरावत्या सर्वैश्च भवनैः सह ॥ 6.77.8 ॥&lt;br&gt;&#xA;सतारग्रहनक्षत्रं सचन्द्रं समहाग्रहम्।&lt;br&gt;&#xA;निकुम्भपरिघाघूर्णं भ्रमतीव नभस्स्थलम् ॥ 6.77.9 ॥&lt;br&gt;&#xA;दुरासदश्च सञ्जज्ञे परिघाभरणप्रभः।&lt;br&gt;&#xA;कपीनां स निकुम्भाग्निर्युगान्ताग्निरिवोत्थितः ॥ 6.77.10 ॥&lt;br&gt;&#xA;राक्षसा वानराश्चापि न शेकुः स्पन्दितुं भयात्।&lt;br&gt;&#xA;हनुमांस्तु विवृत्योरस्तस्थौ प्रमुखतो बली ॥ 6.77.11 ॥&lt;br&gt;&#xA;परिघोपमबाहुस्तु परिघं भास्करप्रभम्।&lt;br&gt;&#xA;बली बलवतस्तस्य पातयामास वक्षसि ॥ 6.77.12 ॥&lt;br&gt;&#xA;स्थिरे तस्योरसि व्यूढे परिघः शतधा कृतः।&lt;br&gt;&#xA;विशीर्यमाणः सहसा उल्काशतमिवाम्बरे ॥ 6.77.13 ॥&lt;br&gt;&#xA;स तु तेन प्रहारेण विचचाल महाकपिः।&lt;br&gt;&#xA;परिघेण समाधूतो यथाभूमिचलेऽचलः ॥ 6.77.14 ॥&lt;br&gt;&#xA;स तदाऽभिहतस्तेन हनुमान् प्लवगोत्तमः।&lt;br&gt;&#xA;मुष्टिं संवर्तयामास बलेनातिमहाबलः ॥ 6.77.15 ॥&lt;br&gt;&#xA;तमुद्यम्य महातेजा निकुम्भोरसि वीर्यवान्।&lt;br&gt;&#xA;अभिचिक्षेप वेगेन वेगवान् वायुविक्रमः ॥ 6.77.16 ॥&lt;br&gt;&#xA;ततः पुस्फोट चर्मास्य प्रसुस्राव च शोणितम्।&lt;br&gt;&#xA;मुष्टिना तेन सञ्जज्ञे ज्वाला विद्युदिवोत्थिता ॥ 6.77.17 ॥&lt;br&gt;&#xA;स तु तेन प्रहारेण निकुम्भो विचचाल ह।&lt;br&gt;&#xA;स्वस्थश्चापि निजग्राह हनुमन्तं महाबलम् ॥ 6.77.18 ॥&lt;br&gt;&#xA;विचुक्रुशुस्तदा सङ्ख्ये भीमं लङ्कानिवासिनः।&lt;br&gt;&#xA;निकुम्भेनोद्यतं दृष्ट्वा हनुमन्तं महाबलम् ॥ 6.77.19 ॥&lt;br&gt;&#xA;स तदा ह्रियमाणोऽपि कुम्भकर्णात्मजेन ह।&lt;br&gt;&#xA;आजघानानिलसुतो वज्रकल्पेन मुष्टिना ॥ 6.77.20 ॥&lt;br&gt;&#xA;आत्मानं मोचयित्वाऽथ क्षितावभ्यवपद्यत।&lt;br&gt;&#xA;हनुमानुन्ममाथाशु निकुम्भं मारुतात्मजः ॥ 6.77.21 ॥&lt;br&gt;&#xA;निक्षिप्य परमायत्तो निकुम्भं निष्पिपेष ह।&lt;br&gt;&#xA;उत्पत्य चास्य वेगेन पपातोरसि वीर्यवान् ॥ 6.77.22 ॥&lt;br&gt;&#xA;परिगृह्य च बाहुभ्यां परिवृत्य शिरोधराम्।&lt;br&gt;&#xA;उत्पाटयामास शिरो भैरवं नदतो महत् ॥ 6.77.23 ॥&lt;br&gt;&#xA;अथ विनदति सादिते निकुम्भे पवनसुतेन रणे बभूव युद्धम्।&lt;br&gt;&#xA;दशरथसुतराक्षसेन्द्रसून्वोर्भृशतरमागतरोषयोः सुभीमम् ॥ 6.77.24 ॥&lt;br&gt;&#xA;व्यपेते तु जीवे निकुम्भस्य हृष्टा विनेदुः प्लवङ्गा दिशः सस्वनुश्च।&lt;br&gt;&#xA;चचालेव चोर्वी पफालेव च द्यौर्भयं राक्षसानां बलं चाविवेश ॥ 6.77.25 ॥&lt;/p&gt;</description>
    </item>
    <item>
      <title>०७८ रावणेन मकराक्षप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/078_rAvaNena_makarAxapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/078_rAvaNena_makarAxapreShaNam/</guid>
      <description>&lt;p&gt;निकुम्भं च हतं श्रुत्वा कुम्भं च विनिपातितम्।&lt;br&gt;&#xA;रावणः परमामर्षी प्रजज्वालानलो यथा ॥ 6.78.1 ॥&lt;br&gt;&#xA;नैर्ऋतः क्रोधशोकाभ्यां द्वाभ्यां तु परिमूर्च्छितः।&lt;br&gt;&#xA;खरपुत्रं विशालाक्षं मकराक्षमचोदयत् ॥ 6.78.2 ॥&lt;br&gt;&#xA;गच्छ पुत्र मयाऽऽज्ञप्तो बलेनाभिसमन्वितः।&lt;br&gt;&#xA;राघवं लक्ष्मणं चैव जहि तांश्च वनौकसः ॥ 6.78.3 ॥&lt;br&gt;&#xA;रावणस्य वचः श्रुत्वा शूरमानी खरात्मजः।&lt;br&gt;&#xA;बाढमित्यब्रवीद्धृष्टो मकाराक्षो निशाचरः ॥ 6.78.4 ॥&lt;br&gt;&#xA;सोऽबिवाद्य दशग्रीवं कृत्वा चापि प्रदक्षिणम्।&lt;br&gt;&#xA;निर्जगाम गृहाच्छुभ्राद्रावणस्याज्ञया बली ॥ 6.78.5 ॥&lt;br&gt;&#xA;समीपस्थं बलाध्यक्षं खरपुत्रोऽब्रवीदिदम्।&lt;br&gt;&#xA;रथश्चानीयतां शीघ्रं सैन्यं चाहूयतां त्वरात् ॥ 6.78.6 ॥&lt;br&gt;&#xA;तस्य तद्वचनं श्रुत्वा बलाध्यक्षो निशाचरः।&lt;br&gt;&#xA;स्यन्दनं च बलं चैव समीपं प्रत्यपादयत् ॥ 6.78.7 ॥&lt;br&gt;&#xA;प्रदक्षिणं रथं कृत्वा आरुरोह निशाचरः।&lt;br&gt;&#xA;सूतं सञ्चोदयामास शीघ्रं मे रथमावह ॥ 6.78.8 ॥&lt;br&gt;&#xA;अथ तान् राक्षसान् सर्वान् मकराक्षोऽब्रवीदिदम्।&lt;br&gt;&#xA;यूयं सर्वे प्रयुद्ध्यध्वं पुरस्तान्मम राक्षसाः ॥ 6.78.9 ॥&lt;br&gt;&#xA;अहं राक्षसराजेन रावणेन महात्मना।&lt;br&gt;&#xA;आज्ञप्तः समरे हन्तुं तावुभौ रामलक्ष्मणौ ॥ 6.78.10 ॥&lt;br&gt;&#xA;अद्य रामं वधिष्यामि लक्ष्मणं च निशाचराः।&lt;br&gt;&#xA;शाखामृगं च सुग्रीवं वानरांश्च शरोत्तमैः ॥ 6.78.11 ॥&lt;br&gt;&#xA;अद्य शूलनिपातैश्च वानराणां महाचमूम्।&lt;br&gt;&#xA;प्रदहिष्यामि सम्प्राप्तः शुष्केन्धनमिवानलः ॥ 6.78.12 ॥&lt;br&gt;&#xA;मकराक्षस्य तच्छ्रुत्वा वचनं ते निशाचराः।&lt;br&gt;&#xA;सर्वे नानायुधोपेता बलवन्तः समागताः ॥ 6.78.13 ॥&lt;br&gt;&#xA;ते कामरूपिणः सर्वे दंष्ट्रिणः पिङ्गलेक्षणाः।&lt;br&gt;&#xA;मातङ्गा इव नर्दन्तो ध्वस्तकेशा भयानकाः ॥ 6.78.14 ॥&lt;br&gt;&#xA;परिवार्य महाकाया महाकायं खरात्मजम्।&lt;br&gt;&#xA;अभिजग्मुस्ततो हृष्टाश्चालयन्तो वसुन्धराम् ॥ 6.78.15 ॥&lt;br&gt;&#xA;शङ्खभेरीसहस्राणामाहतानां समन्ततः।&lt;br&gt;&#xA;क्ष्वेलितास्फोटितानां च ततः शब्दो महानभूत् ॥ 6.78.16 ॥&lt;br&gt;&#xA;प्रभ्रष्टोऽथ करात्तस्य प्रतोदः सारथेस्तदा।&lt;br&gt;&#xA;पपात सहसा चैव ध्वजस्तस्य च रक्षसः ॥ 6.78.17 ॥&lt;br&gt;&#xA;तस्य ते रथयुक्ताश्च हया विक्रमवर्जिताः।&lt;br&gt;&#xA;चरणैराकुलैर्गत्वा दीनाः सास्रमुखा ययुः ॥ 6.78.18 ॥&lt;br&gt;&#xA;प्रवाति पवनस्तस्मिन् सपांसुः खरदारुणः।&lt;br&gt;&#xA;निर्याणे तस्य रौद्रस्य मकराक्षस्य दुर्मतेः ॥ 6.78.19 ॥&lt;br&gt;&#xA;तानि दृष्ट्वा निमित्तानि राक्षसा वीर्यवत्तमाः।&lt;br&gt;&#xA;अचिन्त्य निर्गताः सर्वे यत्र तौ रामलक्ष्मणौ ॥ 6.78.20 ॥&lt;br&gt;&#xA;घनगजमहिषाङ्गतुल्यवर्णाः समरमुखेष्वसकृद्गदासिभिन्नाः।&lt;br&gt;&#xA;अहमहमिति युद्धकौशलास्ते रजनिचराः परितः समुन्नदन्तः ॥ 6.78.21 ॥&lt;/p&gt;</description>
    </item>
    <item>
      <title>०७९ राम-मकराक्षयुद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/079_rAma-makarAxayuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/079_rAma-makarAxayuddham/</guid>
      <description>&lt;p&gt;निर्गतं मकाराक्षं ते दृष्ट्वा वानरयूथपाः।&lt;br&gt;&#xA;आप्लुत्य सहसा सर्वे योद्धुकामा व्यवस्थिताः ॥ 6.79.1 ॥&lt;br&gt;&#xA;ततः प्रवृत्तं सुमहत् तद्युद्धं रोमहर्षणम्।&lt;br&gt;&#xA;निशाचरैः प्लवङ्गानां देवानां दानवैरिव ॥ 6.79.2 ॥&lt;br&gt;&#xA;वृक्षशूलनिपातैश्च शिलापरिघपातनैः।&lt;br&gt;&#xA;अन्योन्यं मर्दयन्ति स्म तदा कपिनिशाचराः ॥ 6.79.3 ॥&lt;br&gt;&#xA;शक्तिखड्गगदाकुन्तैस्तोमरैश्च निशाचराः।&lt;br&gt;&#xA;पट्टिशैर्भिन्दिपालैश्च निर्घातैश्च समन्ततः ॥ 6.79.4 ॥&lt;br&gt;&#xA;पाशमुद्गरदण्डैश्च निखातैश्चापरे तदा।&lt;br&gt;&#xA;कदनं कपिवीराणां चक्रुस्ते रजनीचराः ॥ 6.79.5 ॥&lt;br&gt;&#xA;बाणौघैरर्दिताश्चापि खरपुत्रेण वानराः।&lt;br&gt;&#xA;सम्भ्रान्तमनसः सर्वे दुद्रुवुर्भयपीडिताः ॥ 6.79.6 ॥&lt;br&gt;&#xA;तान् दृष्ट्वा राक्षसाः सर्वे द्रवमाणान् वलीमुखान्।&lt;br&gt;&#xA;नेदुस्ते सिंहवद्धृष्टा राक्षसा जितकाशिनः ॥ 6.79.7 ॥&lt;br&gt;&#xA;विद्रवत्सु तदा तेषु वानरेषु समन्ततः।&lt;br&gt;&#xA;रामस्तान् वारयामास शरवर्षेण राक्षसान् ॥ 6.79.8 ॥&lt;br&gt;&#xA;वारितान् राक्षसान् दृष्ट्वा मकराक्षो निशाचरः।&lt;br&gt;&#xA;क्रोधानलसमाविष्टो वचनं चेदमब्रवीत् ॥ 6.79.9 ॥&lt;br&gt;&#xA;तिष्ठ राम मया सार्धं द्वन्द्वयुद्धं ददामि ते।&lt;br&gt;&#xA;त्याजयिष्यामि ते प्राणान् धनुर्मुक्तैः शितैः शरैः ॥ 6.79.10 ॥&lt;br&gt;&#xA;यत्तदा दण्डकारण्ये पितरं हतवान् मम।&lt;br&gt;&#xA;मदग्रतः स्वकर्मस्थं दृष्ट्वा रोषोऽभिवर्धते ॥ 6.79.11 ॥&lt;br&gt;&#xA;दह्यन्ते भृशमङ्गानि दुरात्मन् मम राघव।&lt;br&gt;&#xA;यन्मयाऽसि न दृष्टस्त्वं तस्मिन् काले महावने ॥ 6.79.12 ॥&lt;br&gt;&#xA;दिष्ट्याऽसि दर्शनं राम मम त्वं प्राप्तवानिह।&lt;br&gt;&#xA;काङ्क्षितोऽसि क्षुधार्तस्य सिंहस्येवेतरो मृगः ॥ 6.79.13 ॥&lt;br&gt;&#xA;अद्य मद्बाणवेगेन प्रेतराङ्विषयं गतः।&lt;br&gt;&#xA;ये त्वया निहता वीराः सह तैश्च समेष्यसि ॥ 6.79.14 ॥&lt;br&gt;&#xA;बहुनाऽत्र किमुक्तेन शृणु राम वचो मम।&lt;br&gt;&#xA;पश्यन्तु सकला लोकास्त्वां मां चैव रणाजिरे ॥ 6.79.15 ॥&lt;br&gt;&#xA;अस्त्रैर्वा गदया वापि बाहुभ्यां वा महाहवे।&lt;br&gt;&#xA;अभ्यस्तं येन वा राम तेनैव युधि वर्तताम् ॥ 6.79.16 ॥&lt;br&gt;&#xA;मकराक्षवचः क्षुत्वा रामो दशरथात्मजः।&lt;br&gt;&#xA;अब्रवीत् प्रहसन् वाक्यमुत्तरोत्तरवादिनम् ॥ 6.79.17 ॥&lt;br&gt;&#xA;कत्थसे किं वृथा रक्षो बहून्यसदृशानि तु।&lt;br&gt;&#xA;न रणे शक्यते जेतुं विना युद्धेन वाग्बलात् ॥ 6.79.18 ॥&lt;br&gt;&#xA;चतुर्दशसहस्राणि रक्षसां त्वत्पिता च यः।&lt;br&gt;&#xA;त्रिशिरा दूषणश्चैव दण्डके निहता मया ॥ 6.79.19 ॥&lt;br&gt;&#xA;स्वाशितास्तव मांसेन गृध्रगोमायुवायसाः।&lt;br&gt;&#xA;भविष्यन्त्यद्य वै पाप तीक्ष्णतुण्डनखाङ्कुराः ॥ 6.79.20 ॥&lt;br&gt;&#xA;राघवेणैवमुक्तस्तु खरपुत्रो निशाचरः।&lt;br&gt;&#xA;बाणौघानमुचत्तस्मै राघवाय रणाजिरे ॥ 6.79.21 ॥&lt;br&gt;&#xA;तान् शरान् शरवर्षेण रामश्चिच्छेद नैकधा।&lt;br&gt;&#xA;निपेतुर्भुवि ते च्छिन्ना रुक्मपुङ्खाः सहस्रशः ॥ 6.79.22 ॥&lt;br&gt;&#xA;तद्युद्धमभवत्तत्र समेत्यान्योन्यमोजसा।&lt;br&gt;&#xA;रक्षसः खरपुत्रस्य सूनोर्दशरथस्य च ॥ 6.79.23 ॥&lt;br&gt;&#xA;जीमूतयोरिवाकाशे शब्दो ज्यातलयोस्तदा।&lt;br&gt;&#xA;धनुर्मुक्तः स्वनोत्कृष्टः श्रूयते च रणाजिरे ॥ 6.79.24 ॥&lt;br&gt;&#xA;देवदानवगन्धर्वाः किन्नराश्च महोरगाः।&lt;br&gt;&#xA;अन्तरिक्षगताः सर्वे द्रष्टुकामास्तदद्भुतम् ॥ 6.79.25 ॥&lt;br&gt;&#xA;विद्धमन्योन्यगात्रेषु द्विगुणं वर्धते परम्।&lt;br&gt;&#xA;कृतप्रतिकृतान्योन्यं कुरुतां तौ रणाजिरे ॥ 6.79.26 ॥&lt;br&gt;&#xA;राममुक्तांस्तु बाणौघान् राक्षसस्त्वच्छिनद्रणे।&lt;br&gt;&#xA;रक्षोमुक्तांस्तु रामो वै नैकधा प्राच्छिनच्छरैः ॥ 6.79.27 ॥&lt;br&gt;&#xA;बाणौघैर्वितताः सर्वा दिशश्च प्रदिशस्तथा।&lt;br&gt;&#xA;सञ्छन्ना वसुधा चैव समन्तान्न प्रकाशते ॥ 6.79.28 ॥&lt;br&gt;&#xA;ततः क्रुद्धो महाबाहुर्धनुश्चिच्छेद रक्षसः।&lt;br&gt;&#xA;अष्टाभिरथ नाराचैः सूतं विव्याध राघवः ॥ 6.79.29 ॥&lt;br&gt;&#xA;भित्त्वा शरै रथं रामो रथाश्वान् समपातयत्।&lt;br&gt;&#xA;विरथो वसुधां तिष्ठन् मकराक्षो निशाचरः ॥ 6.79.30 ॥&lt;br&gt;&#xA;तत्तिष्ठद्वसुधां रक्षः शूलं जग्राह पाणिना।&lt;br&gt;&#xA;त्रासनं सर्वभूतानां युगान्ताग्निसमप्रभम् ॥ 6.79.31 ॥&lt;br&gt;&#xA;विभ्राम्य तु महच्छूलं प्रज्वलत्तन्निशाचरः।&lt;br&gt;&#xA;स क्रोधात् प्राहिणोत्तस्मै राघवाय महाहवे ॥ 6.79.32 ॥&lt;br&gt;&#xA;तमापतन्तं ज्वलितं खरपुत्रकराच्च्युतम्।&lt;br&gt;&#xA;बाणैस्तु त्रिभिराकाशे शूलं चिच्छेद राघवः ॥ 6.79.33 ॥&lt;br&gt;&#xA;स च्छिन्नो नैकाधा शूलो दिव्यहाटकमण्डितः।&lt;br&gt;&#xA;व्यशीर्यत महोल्केव रामबाणार्दितो भुवि ॥ 6.79.34 ॥&lt;br&gt;&#xA;तच्छूलं निहतं दृष्ट्वा रामेणाक्लिष्टकर्मणा।&lt;br&gt;&#xA;साधु साध्विति भूतानि व्याहरन्ति नभोगता ॥ 6.79.35 ॥&lt;br&gt;&#xA;तं दृष्ट्वा निहतं शूलं मकाराक्षो निशाचरः।&lt;br&gt;&#xA;मुष्टिमुद्यम्य काकुत्स्थं तिष्ठ तिष्ठेति चाब्रवीत् ॥ 6.79.36 ॥&lt;br&gt;&#xA;स तं दृष्ट्वा पतन्तं वै प्रहस्य रघुनन्दनः।&lt;br&gt;&#xA;पावकास्त्रं ततो रामः सन्दधे तु शरासने ॥ 6.79.37 ॥&lt;br&gt;&#xA;तेनास्त्रेण हतं रक्षः काकुत्स्थेन तदा रणे।&lt;br&gt;&#xA;सञ्छिन्नहृदयं तत्र पपात च ममार च ॥ 6.79.38 ॥&lt;br&gt;&#xA;दृष्ट्वा ते राक्षसाः सर्वे मकराक्षस्य पातनम्।&lt;br&gt;&#xA;लङ्कामेवाभ्यधावन्त रामबाणार्दितास्तदा ॥ 6.79.39 ॥&lt;br&gt;&#xA;दशरथनृपपुत्रबाणवेगै रजनिचरं निहतं खरात्मजं तम्।&lt;br&gt;&#xA;ददृशुरथ सुरा भृशं प्रहृष्टा गिरिमिव वज्रहतं यथा विकीर्णम् ॥ 6.79.40 ॥&lt;/p&gt;</description>
    </item>
    <item>
      <title>०८० रावणेन इन्द्रजित्प्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/080_rAvaNena_indrajitpreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/080_rAvaNena_indrajitpreShaNam/</guid>
      <description>&lt;p&gt;मकराक्षं हतं श्रुत्वा रावणः समितिञ्जयः।&lt;br&gt;&#xA;क्रोधेन महताऽऽविष्टो दन्तान् कटकटापयन् ॥ 6.80.1 ॥&lt;br&gt;&#xA;कुपितश्च तदा तत्र किं कार्यमिति चिन्तयन्।&lt;br&gt;&#xA;आदिदेशाथ सङ्क्रुद्धो रणायेन्द्रजितं सुतम् ॥ 6.80.2 ॥&lt;br&gt;&#xA;जहि वीर महावीर्यौ भ्रातरौ रामलक्ष्मणौ।&lt;br&gt;&#xA;अदृश्यो दृश्यमानो वा सर्वथा त्वं बलाधिकः ॥ 6.80.3 ॥&lt;br&gt;&#xA;त्वमप्रतिमकर्माणमिन्द्रं जयसि संयुगे।&lt;br&gt;&#xA;किं पुनर्मानुषौ दृष्ट्वा न वधिष्यसि संयुगे ॥ 6.80.4 ॥&lt;br&gt;&#xA;तथोक्तो राक्षसेन्द्रेण प्रतिगृह्य पितुर्वचः।&lt;br&gt;&#xA;यज्ञभूमौ स विधिवत् पावकं जुहवेन्द्रजित् ॥ 6.80.5 ॥&lt;br&gt;&#xA;जुह्वतश्चापि तत्राग्निं रक्तोष्णीषधराः स्त्रियः।&lt;br&gt;&#xA;आजग्मुस्तत्र सम्भ्रान्ता राक्षस्यो यत्र रावणिः ॥ 6.80.6 ॥&lt;br&gt;&#xA;शस्त्राणि शरपत्राणि समिधोऽथ विभीतकाः।&lt;br&gt;&#xA;लोहितानि च वासांसि स्रुवं कार्ष्णायसं तथा ॥ 6.80.7 ॥&lt;br&gt;&#xA;सर्वतोऽग्निं समास्तीर्य शरपत्रैः सतोमरैः।&lt;br&gt;&#xA;छागस्य कृष्णवर्णस्य गलं जग्राह जीवितः ॥ 6.80.8 ॥&lt;br&gt;&#xA;सकृदेव समिद्धस्य विधूमस्य महार्चिषः।&lt;br&gt;&#xA;बभूवुस्तानि लिङ्गानि विजयं दर्शयन्ति च ॥ 6.80.9 ॥&lt;br&gt;&#xA;प्रदक्षिणावर्तशिखस्तप्तहाटकसन्निभः।&lt;br&gt;&#xA;हविस्तत् प्रतिजग्राह पावकः स्वयमुत्थितः ॥ 6.80.10 ॥&lt;br&gt;&#xA;हुत्वाऽग्निं तर्पयित्वा च देवदानवराक्षसान्।&lt;br&gt;&#xA;आरुरोह रथश्रेष्ठमन्तर्धानगतं शुभम् ॥ 6.80.11 ॥&lt;br&gt;&#xA;स वाजिभिश्चतुर्भिश्च बाणैश्च निशितैर्युतः।&lt;br&gt;&#xA;आरोपितमहाचापः शुशुभे स्यन्दनोत्तमः ॥ 6.80.12 ॥&lt;br&gt;&#xA;जाज्वल्यमानो वपुषा तपनीयपरिच्छदः।&lt;br&gt;&#xA;मृगैश्चन्द्रार्धचन्द्रैश्च स रथः समलङ्कृतः ॥ 6.80.13 ॥&lt;br&gt;&#xA;जाम्बूनदमहाकम्बुर्दीप्तपावकसन्निभः।&lt;br&gt;&#xA;बभूवेन्द्रजितः केतुर्वैडूर्यसमलङ्कृतः ॥ 6.80.14 ॥&lt;br&gt;&#xA;तेन चादित्यकल्पेन ब्रह्मास्त्रेण च पालितः।&lt;br&gt;&#xA;स बभूव दुराधर्षो रावणिः सुमहाबलः ॥ 6.80.15 ॥&lt;br&gt;&#xA;सोऽभिनिर्याय नगरादिन्द्रजित् समितिञ्जयः।&lt;br&gt;&#xA;हुत्वाऽग्निं राक्षसैर्मन्त्रैरन्तर्धानगतोऽब्रवीत् ॥ 6.80.16 ॥&lt;br&gt;&#xA;अद्य हत्वा रणे यौ तौ मिथ्या प्रव्राजितौ वने।&lt;br&gt;&#xA;जयं पित्रे प्रदास्यामि रावणाय रणार्जितम् ॥ 6.80.17 ॥&lt;br&gt;&#xA;अद्य निर्वानरामुर्वीं हत्वा रामं सलक्ष्मणम्।&lt;br&gt;&#xA;करिष्ये परमप्रीतिमित्युक्त्वाऽन्तरधीयत ॥ 6.80.18 ॥&lt;br&gt;&#xA;आपपाताथ सङ्क्रुद्धो दशग्रीवेण चोदितः।&lt;br&gt;&#xA;तीक्ष्णकार्मुकनाराचैस्तीक्ष्णस्त्विन्द्ररिपू रणे ॥ 6.80.19 ॥&lt;br&gt;&#xA;स ददर्श महावीर्यो नागौ त्रिशिरसाविव।&lt;br&gt;&#xA;सृजन्ताविषुजालानि वीरौ वानरमध्यगौ ॥ 6.80.20 ॥&lt;br&gt;&#xA;इमौ ताविति सञ्चिन्त्य सज्यं कृत्वा च कार्मुकम्।&lt;br&gt;&#xA;सन्ततानेषुधाराभिः पर्जन्य इव वृष्टिमान् ॥ 6.80.21 ॥&lt;br&gt;&#xA;स तु वैहायसं प्राप्य सरथो रामलक्ष्मणौ।&lt;br&gt;&#xA;अचक्षुर्विषये तिष्ठन् विव्याध निशितैः सऱैः ॥ 6.80.22 ॥&lt;br&gt;&#xA;तौ तस्य शरवेगेन परीतौ रामलक्ष्मणौ।&lt;br&gt;&#xA;धनुषी सशरे कृत्वा दिव्यमस्त्रं प्रचक्रतुः ॥ 6.80.23 ॥&lt;br&gt;&#xA;प्रच्छादयन्तौ गगनं शरजालैर्महाबलौ।&lt;br&gt;&#xA;तमस्त्रैः सूर्यसङ्काशैर्नैव पस्पृशतुः शरैः ॥ 6.80.24 ॥&lt;br&gt;&#xA;स हि धूमान्धकारं च चक्रे प्रच्छादयन्नभः।&lt;br&gt;&#xA;दिशश्चान्तर्दधे श्रीमान्नीहारतमसावृताः ॥ 6.80.25 ॥&lt;br&gt;&#xA;नैव ज्यातलनिर्घोषो न च नेमिखुरस्वनः।&lt;br&gt;&#xA;शश्रुवे चरतस्तस्य न च रूपं प्रकाशते ॥ 6.80.26 ॥&lt;br&gt;&#xA;घनान्धकारे तिमिरे शरवर्षमिवाद्भुतम्।&lt;br&gt;&#xA;स ववर्ष महाबाहुर्नाराचशरवृष्टिभिः ॥ 6.80.27 ॥&lt;br&gt;&#xA;स रामं सूर्यसङ्काशैः शरैर्दत्तवरो भृशम्।&lt;br&gt;&#xA;विव्याध समरे क्रुद्धः सर्वगात्रेषु रावणिः ॥ 6.80.28 ॥&lt;br&gt;&#xA;तौ हन्यमानौ नाराचैर्धाराभिरिव पर्वतौ।&lt;br&gt;&#xA;हेमपुङ्खान्नरव्याघ्रौ तिग्मान् मुमुचतुः शरान् ॥ 6.80.29 ॥&lt;br&gt;&#xA;अन्तरिक्षे समासाद्य रावणिं कङ्कपत्रिणः।&lt;br&gt;&#xA;निकृत्य पतगा भूमौ पेतुस्ते शोणितोक्षिताः ॥ 6.80.30 ॥&lt;br&gt;&#xA;अतिमात्रं शरौघेण पीड्यमानौ नरोत्तमौ।&lt;br&gt;&#xA;तानिषून् पततो भल्लेरनेकैर्निचकृन्ततुः ॥ 6.80.31 ॥&lt;br&gt;&#xA;यतो हि ददृशाते तौ शरान्निपततः शितान्।&lt;br&gt;&#xA;ततस्तु तौ दाशरथी ससृजातेऽस्त्रमुत्तमम् ॥ 6.80.32 ॥&lt;br&gt;&#xA;रावणिस्तु दिशः सर्वा रथेनातिरथः पतन्।&lt;br&gt;&#xA;विव्याध तौ दाशरथी लध्वस्त्रो निशितैः शरैः ॥ 6.80.33 ॥&lt;br&gt;&#xA;तेनातिविद्धौ तौ वीरौ रुक्मपुङ्खैः सुसंहितैः।&lt;br&gt;&#xA;बभूवतुर्दाशरथी पुष्पिताविव किंशुकौ ॥ 6.80.34 ॥&lt;br&gt;&#xA;नास्य वेद गतिं कश्चिन्न च रूपं धनुः शरान्।&lt;br&gt;&#xA;न चान्यद्विदितं किञ्चित् सूर्यस्येवाभ्रसम्प्लवे ॥ 6.80.35 ॥&lt;br&gt;&#xA;तेन विद्धाश्च हरयो निहताश्च गतासवः।&lt;br&gt;&#xA;बभूवुः शतशस्तत्र पतिता धरणीतले ॥ 6.80.36 ॥&lt;br&gt;&#xA;लक्ष्मणस्तु सुसङ्क्रुद्धो भ्रातरं वाक्यमब्रवीत्।&lt;br&gt;&#xA;ब्राह्ममस्त्रं प्रयोक्ष्यामि वधार्थं सर्वरक्षसाम् ॥ 6.80.37 ॥&lt;br&gt;&#xA;तमुवाच ततो रामो लक्ष्मणं शुभलक्षणम् ॥ 6.80.38 ॥&lt;br&gt;&#xA;अयुध्यमानं प्रच्छन्नं प्राञ्जलिं शरणागतम्।&lt;br&gt;&#xA;पलायन्तं प्रमत्तं वा न त्वं हन्तुमिहार्हसि ॥ 6.80.39 ॥&lt;br&gt;&#xA;अस्यैव तु वधे यत्नं करिष्यावो महाबल।&lt;br&gt;&#xA;आदेक्ष्यावो महावेगानस्त्रानाशीविषोपमान् ॥ 6.80.40 ॥&lt;br&gt;&#xA;तमेनं मायिनं क्षुद्रमन्तर्हितरथं बलात्।&lt;br&gt;&#xA;राक्षसं निहनिष्यन्ति दृष्ट्वा वानरयूथपाः ॥ 6.80.41 ॥&lt;br&gt;&#xA;यद्येष भूमिं विशते दिवं वा रसातलं वापि नभस्स्थलं वा।&lt;br&gt;&#xA;एवं निगूढोऽपि ममास्त्रदग्धः पतिष्यते भूमितले गतासुः ॥ 6.80.42 ॥&lt;br&gt;&#xA;इत्येवमुक्त्वा वचनं महात्मा रघुप्रवीरः प्लवगर्षभैर्वृतः।&lt;br&gt;&#xA;वधाय रौद्रस्य नृशंसकर्मणस्तदा महात्मा त्वरितं निरीक्षते ॥ 6.80.43 ॥&lt;/p&gt;</description>
    </item>
    <item>
      <title>०८१ इन्द्रजिता युद्धरङ्गे मायासीताकृतिस्थपनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/081_indrajitA_yuddharange_mAyAsItAkRtisthapanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/081_indrajitA_yuddharange_mAyAsItAkRtisthapanam/</guid>
      <description>&lt;p&gt;विज्ञाय तु मनस्तस्य राघवस्य महात्मनः।&lt;br&gt;&#xA;सन्निवृत्याहवात्तस्मात् संविवेश पुरं ततः ॥ 6.81.1 ॥&lt;br&gt;&#xA;सोऽनुस्मृत्य वधं तेषां राक्षसानां तरस्विनाम्।&lt;br&gt;&#xA;क्रोधताम्रेक्षणः शूरो निर्जगाम महाद्युतिः ॥ 6.81.2 ॥&lt;br&gt;&#xA;स पश्चिमेन द्वारेण निर्ययौ राक्षसैर्वृतः।&lt;br&gt;&#xA;इन्द्रजित्तु महावीर्यः पौलस्त्यो देवकण्टकः ॥ 6.81.3 ॥&lt;br&gt;&#xA;इन्द्रजित्तु ततो दृष्ट्वा भ्रातरौ रामलक्ष्मणौ।&lt;br&gt;&#xA;रणायाभ्युद्यतौ वीरौ मायां प्रादुष्करोत्तदा ॥ 6.81.4 ॥&lt;br&gt;&#xA;इन्द्रजित्तु रथे स्थाप्य सीतां मायामयीं ततः।&lt;br&gt;&#xA;बलेन महताऽऽवृत्य तस्या वधमरोचयत् ॥ 6.81.5 ॥&lt;br&gt;&#xA;मोहनार्थं तु सर्वेषां बुद्धिं कृत्वा सुदुर्मतिः।&lt;br&gt;&#xA;हन्तुं सीतां व्यवसितो वानराभिमुखो ययौ ॥ 6.81.6 ॥&lt;br&gt;&#xA;तं दृष्ट्वा त्वभिनिर्यान्तं नगर्याः काननौकसः।&lt;br&gt;&#xA;उत्पेतुरभिसङ्क्रुद्धाः शिलाहस्ता युयुत्सवः ॥ 6.81.7 ॥&lt;br&gt;&#xA;हनुमान् पुरतस्तेषां जगाम कपिकुञ्जरः।&lt;br&gt;&#xA;प्रगृह्य सुमहच्छृङ्गं पर्वतस्य दुरासदम् ॥ 6.81.8 ॥&lt;br&gt;&#xA;स ददर्श हतानन्दां सीतामिन्द्रजितो रथे।&lt;br&gt;&#xA;एकवेणीधरां दीनामुपवासकृशाननाम् ॥ 6.81.9 ॥&lt;br&gt;&#xA;परिक्लिष्टैकवसनाममृजां राघवप्रियाम्।&lt;br&gt;&#xA;रजोमलाभ्यामालिप्तैः सर्वगात्रैर्वरस्त्रियम् ॥ 6.81.10 ॥&lt;br&gt;&#xA;तां निरीक्ष्य मुहूर्तं तु मैथिलीत्यध्यवस्य तु।&lt;br&gt;&#xA;बभूवाचिरदृष्टा हि तेन सा जनकात्मजा ॥ 6.81.11 ॥&lt;br&gt;&#xA;तां दीनां मलदिग्धाङ्गीं रथस्थां दृश्य मैथिलीम्।&lt;br&gt;&#xA;बाष्पपर्याकुलमुखो हनुमान् व्यथितोऽभवत् ॥ 6.81.12 ॥&lt;br&gt;&#xA;सीतां रथस्थितां दृष्ट्वा राक्षसेन्द्रसुताश्रिताम्।&lt;br&gt;&#xA;किं समर्थितमस्येति चिन्तयन् स महाकपिः ॥ 6.81.13 ॥&lt;br&gt;&#xA;सह तैर्वानरश्रेष्ठैरभ्यधावत रावणिम् ॥ 6.81.14 ॥&lt;br&gt;&#xA;तद्वानरबलं दृष्ट्वा रावणिः क्रोधमूर्च्छितः।&lt;br&gt;&#xA;कृत्वा विकोशं निस्त्रिंशं मूर्ध्नि सीतां परामृशत् ॥ 6.81.15 ॥&lt;br&gt;&#xA;तां स्त्रियं पश्यतां तेषां ताडयामास रावणिः।&lt;br&gt;&#xA;क्रोशन्तीं राम रामेति मायया योजितां रथे ॥ 6.81.16 ॥&lt;br&gt;&#xA;गृहीतमूर्धजां दृष्ट्वा हनुमान् दैन्यमागतः।&lt;br&gt;&#xA;शोकजं वारि नैत्राभ्यामसृजन्मारुतात्मजः ॥ 6.81.17 ॥&lt;br&gt;&#xA;तां दृष्ट्वा चारुसर्वाङ्गीं रामस्य महिषीं प्रियाम्।&lt;br&gt;&#xA;अब्रवीत् परुषं वाक्यं क्रोधाद्रक्षोधिपात्मजम् ॥ 6.81.18 ॥&lt;br&gt;&#xA;दुरात्मन्नात्मनाशाय केशपक्षे परामृशः।&lt;br&gt;&#xA;ब्रह्मर्षीणां कुले जातो राक्षसीं योनिमाश्रितः ॥ 6.81.19 ॥&lt;br&gt;&#xA;धिक् त्वां पापसमाचारं यस्य ते मतिरीदृशी ॥ 6.81.20 ॥&lt;br&gt;&#xA;नृशंसानार्य दुर्वृत्त क्षुद्र पापपराक्रम।&lt;br&gt;&#xA;अनार्यस्येदृशं कर्म घृणा ते नास्ति निर्घृण ॥ 6.81.21 ॥&lt;br&gt;&#xA;च्युता गृहाच्च राज्याच्च रामहस्ताच्च मैथिली।&lt;br&gt;&#xA;किं तवैषाऽपराद्धा हि यदेनां हन्तुमिच्छसि ॥ 6.81.22 ॥&lt;br&gt;&#xA;सीतां च हत्वा न चिरं जीविष्यसि कथञ्चन।&lt;br&gt;&#xA;वधार्ह कर्मणाऽनेन मम हस्तगतो ह्यसि ॥ 6.81.23 ॥&lt;br&gt;&#xA;ये च स्त्रीघातिनां लोका लोकवध्येषु कुत्सिताः।&lt;br&gt;&#xA;इह जिवितमुत्सृज्य प्रेत्य तान् प्रतिपत्स्यसे ॥ 6.81.24 ॥&lt;br&gt;&#xA;इति ब्रुवाणो हनुमान् सायुधैर्हरिभिर्वृतः।&lt;br&gt;&#xA;अभ्यधावत सङ्क्रुद्धो राक्षसेन्द्रसुतं प्रति ॥ 6.81.25 ॥&lt;br&gt;&#xA;आपतन्तं महावीर्यं तदनीकं वनौकसाम्।&lt;br&gt;&#xA;रक्षसां भीमवेगानामनीकं तु न्यवारयत् ॥ 6.81.26 ॥&lt;br&gt;&#xA;स तां बाणसहस्रेण विक्षोभ्य हरिवाहिनीम्।&lt;br&gt;&#xA;हरिश्रेष्ठं हनूमन्तमिन्द्रजित् प्रत्युवाच ह ॥ 6.81.27 ॥&lt;br&gt;&#xA;सुग्रीवस्त्वं च रामश्च यन्निमित्तमिहागताः।&lt;br&gt;&#xA;तां हनिष्यामि वैदेहीमद्यैव तव पश्यतः ॥ 6.81.28 ॥&lt;br&gt;&#xA;इमां हत्वा ततो रामं लक्ष्मणं त्वां च वानर।&lt;br&gt;&#xA;सुग्रीवं च वधिष्यामि तं चानार्यं विभीषणम् ॥ 6.81.29 ॥&lt;br&gt;&#xA;न हन्तव्याः स्त्रियश्चेति यद्ब्रवीषि प्लवङ्गम।&lt;br&gt;&#xA;पीडाकरममित्राणां यत् स्यात् कर्तव्यमेव तत् ॥ 6.81.30 ॥&lt;br&gt;&#xA;तमेवमुक्त्वा रुदतीं सीतां मायामयीं तदा।&lt;br&gt;&#xA;शितधारेण खड्गेन निजघानेन्द्रजित् स्वयम् ॥ 6.81.31 ॥&lt;br&gt;&#xA;सा पृथिव्यां पृथुश्रोणी पपात प्रियदर्शना।&lt;br&gt;&#xA;तामिन्द्रजित्स्वयं हत्वा हनुमन्तमुवाच ह ॥ 6.81.32 ॥&lt;br&gt;&#xA;मया रामस्य पश्येमां कोपेन च निषूदिताम्।&lt;br&gt;&#xA;एषा विशस्ता वैदेही विफलो वः परिश्रमः ॥ 6.81.33 ॥&lt;br&gt;&#xA;ततः खड्गेन महता हत्वा तामिन्द्रिजित् स्वयम्।&lt;br&gt;&#xA;हृष्टः स रथमास्थाय विननाद महास्वनम् ॥ 6.81.34 ॥&lt;br&gt;&#xA;वानराः शुश्रुवुः शब्दमदूरे प्रत्यवस्थिताः।&lt;br&gt;&#xA;व्यादितास्यस्य नदतस्तहुर्गं संश्रितस्य च ॥ 6.81.35 ॥&lt;br&gt;&#xA;तथा तु सीतां विनिहत्य दुर्मतिः प्रहृष्टचेताः स बभूव रावणिः।&lt;br&gt;&#xA;तं हृष्टरूपं समुदीक्ष्य वानरा विषण्णरूपाः सहसा प्रदुद्रुवुः ॥ 6.81.36 ॥&lt;/p&gt;</description>
    </item>
    <item>
      <title>०८२ हनुमता युद्धे कपिसैन्यनिर्वहणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/082_hanumatA_yuddhe_kapisainyanirvahaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/082_hanumatA_yuddhe_kapisainyanirvahaNam/</guid>
      <description>&lt;p&gt;श्रुत्वा तु भीमनिर्ह्रादं शक्राशनिसमस्वनम्।&lt;br&gt;&#xA;वीक्षमाणा दिशः सर्वा दुद्रुवुर्वानरर्षभाः ॥ 6.82.1 ॥&lt;br&gt;&#xA;तानुवाच ततःसर्वान् हनुमान् मारुतात्मजः।&lt;br&gt;&#xA;विषण्णवदनान् दीनांस्त्रस्तान् विद्रवतः पृथक् ॥ 6.82.2 ॥&lt;br&gt;&#xA;कस्माद्विषण्णवदना विद्रवध्वे प्लवङ्गमाः।&lt;br&gt;&#xA;त्यक्तयुद्धसमुत्साहाः शूरत्वं क्वनु वो गतम् ॥ 6.82.3 ॥&lt;br&gt;&#xA;पृष्ठतोऽनुव्रजध्वं मामग्रतो यान्तमाहवे।&lt;br&gt;&#xA;शूरैरभिजनोपेतैरयुक्तं हि निवर्तितुम् ॥ 6.82.4 ॥&lt;br&gt;&#xA;एवमुक्ताः सुसंहृष्टा वायुपुत्रेण वानराः।&lt;br&gt;&#xA;शैलशृङ्गाण्यगांश्चैव जगृहुर्हृष्टमानसाः ॥ 6.82.5 ॥&lt;br&gt;&#xA;अभिपेतुश्च गर्जन्तो राक्षसान् वानरर्षभाः।&lt;br&gt;&#xA;परिवार्य हनूमन्तमन्वयुश्च महाहवे ॥ 6.82.6 ॥&lt;br&gt;&#xA;स तैर्वानरमुख्यैश्च हनुमान् सर्वतो वृतः।&lt;br&gt;&#xA;हुताशन इवार्चिष्मानदहच्छत्रुवाहिनीम् ॥ 6.82.7 ॥&lt;br&gt;&#xA;स राक्षसानां कदनं चकार सुमहाकपिः।&lt;br&gt;&#xA;वृतो वानरसैन्येन कालान्तकयमोपमः ॥ 6.82.8 ॥&lt;br&gt;&#xA;स तु कोपेन चाविष्टः शोकेन च महाकपिः।&lt;br&gt;&#xA;हनुमान् रावणिरथेऽपातयन्महतीं शिलाम् ॥ 6.82.9 ॥&lt;br&gt;&#xA;तामापतन्तीं दृष्ट्वैव रथः सारथिना तदा।&lt;br&gt;&#xA;विधेयाश्वसमायुक्तः सुदूरमपवाहितः ॥ 6.82.10 ॥&lt;br&gt;&#xA;तमिन्द्रजितमप्राप्य रथस्थं सहसारथिम्।&lt;br&gt;&#xA;विवेशधरणीं भित्त्वा सा शिला व्यर्थमुद्यता ॥ 6.82.11 ॥&lt;br&gt;&#xA;पातितायां शिलायां तु रक्षसां व्यथिता चमूः।&lt;br&gt;&#xA;निपतन्त्या च शिलया राक्षसा मथिता भृशम् ॥ 6.82.12 ॥&lt;br&gt;&#xA;तमभ्यधावञ्छतशो नदन्तः काननौकसः ॥ 6.82.13 ॥&lt;br&gt;&#xA;ते द्रुमांश्च महावीर्या गिरिशृङ्गाणि चोद्यताः।&lt;br&gt;&#xA;क्षिपन्तीन्द्रजितः सङ्ख्ये वानरा भीमविक्रमाः ॥ 6.82.14 ॥&lt;br&gt;&#xA;वृक्षशैलमहावर्षं विसृजन्तः प्लवङ्गमाः।&lt;br&gt;&#xA;शत्रूणां कदनं चक्रुर्नेदुश्च विविधैः स्वरैः ॥ 6.82.15 ॥&lt;br&gt;&#xA;वानरैस्तैर्महावीर्यैर्घोररूपा निशाचराः।&lt;br&gt;&#xA;वीर्यादभिहता वृक्षैर्व्यवेष्टन्त रणाजिरे ॥ 6.82.16 ॥&lt;br&gt;&#xA;स्वसैन्यमभिवीक्ष्याथ वानरार्दितमिन्द्रजित्।&lt;br&gt;&#xA;प्रगृहीतायुधः क्रुद्धः परानभिमुखो ययौ ॥ 6.82.17 ॥&lt;br&gt;&#xA;स शरौघानवसृजन् स्वसैन्येनाभिसंवृतः।&lt;br&gt;&#xA;जघान कपिशार्दूलान् स बहून् दृष्टविक्रमः ॥ 6.82.18 ॥&lt;br&gt;&#xA;शूलैरशनिभिः खड्गैः पट्टिशैः कूटमुद्गरैः।&lt;br&gt;&#xA;ते चाप्यनुचरास्तस्य वानरान् जघ्नुरोजसा ॥ 6.82.19 ॥&lt;br&gt;&#xA;सस्कन्धविटपैः सालैः शिलाभिश्च महाबलः।&lt;br&gt;&#xA;हनुमान् कदनं चक्रे रक्षसां भीमकर्मणाम् ॥ 6.82.20 ॥&lt;br&gt;&#xA;स निवार्य परानीकमब्रवीत्तान् वनौकसः।&lt;br&gt;&#xA;हनुमान् सन्निवर्तध्वं न नः साध्यमिदं बलम् ॥ 6.82.21 ॥&lt;br&gt;&#xA;त्यक्त्वा प्राणान् विवेष्टन्तो रामिप्रियचिकीर्षवः।&lt;br&gt;&#xA;यन्निमित्तं हि युद्ध्यामो हता सा जनकात्मजा ॥ 6.82.22 ॥&lt;br&gt;&#xA;इममर्थं हि विज्ञाप्य रामं सुग्रीवमेव च।&lt;br&gt;&#xA;तौ यत् प्रतिविधास्येते तत् करिष्यामहे वयम् ॥ 6.82.23 ॥&lt;br&gt;&#xA;इत्युक्त्वा वानरश्रेष्ठो वारयन् सर्ववानरान्।&lt;br&gt;&#xA;शनैः शनैरसन्त्रस्तः सबलः सन्न्यवर्तत ॥ 6.82.24 ॥&lt;br&gt;&#xA;ततः प्रेक्ष्य हनूमन्तं व्रजन्तं यत्र राघवः।&lt;br&gt;&#xA;स होतुकामो दुष्टात्मा गतश्चैत्यनिकुम्भिलाम् ॥ 6.82.25 ॥&lt;br&gt;&#xA;निकुम्भिलामधिष्ठाय पावकं जुहवेन्द्रजित् ॥ 6.82.26 ॥&lt;br&gt;&#xA;यज्ञभूम्यां तु विधिवत् पावकस्तेन रक्षसा।&lt;br&gt;&#xA;हूयमानः प्रजज्वाल मांसशोणितभुक् तदा ॥ 6.82.27 ॥&lt;br&gt;&#xA;सोऽर्चिःपिनद्धो ददृशे होमशोणिततर्पितः।&lt;br&gt;&#xA;सन्ध्यागत इवादित्यः सुतीव्रोऽग्निः समुत्थितः ॥ 6.82.28 ॥&lt;br&gt;&#xA;अथेन्द्रजिद्राक्षसभूतये तु जुहाव हव्यं विधिना विधानवित्।&lt;br&gt;&#xA;दृष्ट्वा व्यतिष्ठन्त च राक्षसास्ते महासमूहेषु नयानयज्ञाः ॥ 6.82.29 ॥&lt;/p&gt;</description>
    </item>
    <item>
      <title>०८३ इन्द्रजिता मायासीताकृतिवधः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/083_indrajitA_mAyAsItAkRtivadhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/083_indrajitA_mAyAsItAkRtivadhaH/</guid>
      <description>&lt;p&gt;राघवश्चापि विपुलं तं राक्षसवनौकसाम्।&lt;br&gt;&#xA;श्रुत्वा सङ्ग्रामनिर्घोषं जाम्बवन्तमुवाच ह ॥ 6.83.1 ॥&lt;br&gt;&#xA;सौम्य नूनं हनुमता क्रियते कर्म दुष्करम्।&lt;br&gt;&#xA;श्रूयते हि यथा भीमः सुमहानायुधस्वनः ॥ 6.83.2 ॥&lt;br&gt;&#xA;तद्गच्छ कुरु साहाय्यं स्वबलेनाभिसंवृतः।&lt;br&gt;&#xA;क्षिप्रमृक्षपते तस्य कपिश्रेष्ठस्य युध्यतः ॥ 6.83.3 ॥&lt;br&gt;&#xA;ऋक्षाराजस्तथोक्तस्तु स्वेनानीकेन संवृतः।&lt;br&gt;&#xA;आगच्छत् पश्चिमं द्वारं हनुमान् यत्र वानरः ॥ 6.83.4 ॥&lt;br&gt;&#xA;अथायान्तं हनूमन्तं ददर्शर्क्षपतिः पथि।&lt;br&gt;&#xA;वानरैः कृतसङ्ग्रामैः श्वसद्भिरभिसंवृतम् ॥ 6.83.5 ॥&lt;br&gt;&#xA;दृष्ट्वा पथि हनूमांश्च तदृक्षबलमुद्यतम्।&lt;br&gt;&#xA;नीलमेघनिभं भीमं सन्निवार्य न्यवर्तत ॥ 6.83.6 ॥&lt;br&gt;&#xA;स तेन हरिसैन्येन सन्निकर्षं महायशाः।&lt;br&gt;&#xA;शीघ्रमागम्य रामाय दुःखितो वाक्यमब्रवीत् ॥ 6.83.7 ॥&lt;br&gt;&#xA;समरे युद्ध्यमानानामस्माकं प्रेक्षतां पुरः।&lt;br&gt;&#xA;जघान रुदतीं सीतामिन्द्रिजिद्रावणात्मजः ॥ 6.83.8 ॥&lt;br&gt;&#xA;उद्भ्रान्तचित्तस्तां दृष्ट्वा विषण्णोऽहमरिन्दम।&lt;br&gt;&#xA;तदहं भवतो वृत्तं विज्ञापयितुमागतः ॥ 6.83.9 ॥&lt;br&gt;&#xA;तस्य तद्वचनं श्रुत्वा राघवः शोकमूर्च्छितः।&lt;br&gt;&#xA;निपपात तदा भूमौ छिन्नमूल इव द्रुमः ॥ 6.83.10 ॥&lt;br&gt;&#xA;तं भूमौ देवसङ्काशं पतितं प्रेक्ष्य राघवम्।&lt;br&gt;&#xA;अभिपेतुः समुत्पत्य सर्वतः कपिसत्तमाः ॥ 6.83.11 ॥&lt;br&gt;&#xA;असिञ्चन् सलिलैश्चैनं पद्मोत्पलसुगन्धिभिः।&lt;br&gt;&#xA;प्रदहन्तमनासाद्यं सहसाऽग्निमिवोच्छिखम् ॥ 6.83.12 ॥&lt;br&gt;&#xA;तं लक्ष्मणोऽथ बाहुभ्यां परिष्वज्य सुदुःखितः।&lt;br&gt;&#xA;उवाच राममस्वस्थं वाक्यं हेत्वर्थसंयुतम् ॥ 6.83.13 ॥&lt;br&gt;&#xA;शुभे वर्त्मनि तिष्ठन्तं त्वामार्य विजितेन्द्रियम्।&lt;br&gt;&#xA;अनर्थेभ्यो न शक्नोति त्रातुं धर्मो निरर्थकः ॥ 6.83.14 ॥&lt;br&gt;&#xA;भूतानां स्थावराणां च जङ्गमानां च दर्शनम्।&lt;br&gt;&#xA;यथाऽस्ति न तथा धर्मस्तेन नास्तीति मे मतिः ॥ 6.83.15 ॥&lt;br&gt;&#xA;यथैव स्थावरं व्यक्तं जङ्गमं च तथाविधम्।&lt;br&gt;&#xA;नायमर्थस्तथा युक्तस्त्वद्विधो न विपद्यते ॥ 6.83.16 ॥&lt;br&gt;&#xA;यद्यधर्मो भवेद्भूतो रावणो नरकं व्रजेत्।&lt;br&gt;&#xA;भवांश्च धर्मयुक्तो वै नैवं व्यसनमाप्नुयात् ॥ 6.83.17 ॥&lt;br&gt;&#xA;तस्य च व्यसनाभावाद् व्यसनं च गते त्वयि।&lt;br&gt;&#xA;धर्मो भवत्यधर्मश्च परस्परविरोधिनौ ॥ 6.83.18 ॥&lt;br&gt;&#xA;धर्मेणोपलभेद्धर्ममधर्मं चाप्यधर्मतः।&lt;br&gt;&#xA;यद्यधर्मेण युज्येयुर्येष्वधर्मः प्रतिष्ठितः ॥ 6.83.19 ॥&lt;br&gt;&#xA;यदि धर्मेण युज्येरन्नाधर्मरुचयो जनाः।&lt;br&gt;&#xA;धर्मेण चरतां धर्मस्तथा चैषां फलं भवेत् ॥ 6.83.20 ॥&lt;br&gt;&#xA;यस्मादर्था विवर्धन्ते येष्वधर्मः पतिष्ठितः।&lt;br&gt;&#xA;क्लिश्यन्ते धर्मशीलाश्च तस्मादेतौ निरर्थकौ ॥ 6.83.21 ॥&lt;br&gt;&#xA;वध्यन्ते पापकर्माणो यद्यधर्मेण राघव।&lt;br&gt;&#xA;वधकर्म हतोऽधर्मः स हतः कं वधिष्यति ॥ 6.83.22 ॥&lt;br&gt;&#xA;अथवा विहितेनायं हन्यते हन्ति वा परम्।&lt;br&gt;&#xA;विधिरालिप्यते तेन न स पापेन कर्मणा ॥ 6.83.23 ॥&lt;br&gt;&#xA;अदृष्टप्रतिकारेण त्वव्यक्तेनासता सता।&lt;br&gt;&#xA;कथं शक्यं परं प्राप्तुं धर्मेणारिविकर्शन ॥ 6.83.24 ॥&lt;br&gt;&#xA;यदि सत् स्यात् सतां मुख्य नासत् स्यात्तव किञ्चन।&lt;br&gt;&#xA;त्वया यदीदृशं प्राप्तं तस्मात् सन्नोपपद्यते ॥ 6.83.25 ॥&lt;br&gt;&#xA;अथवा दुर्बलः क्लीबो बलं धर्मोऽनुवर्तते।&lt;br&gt;&#xA;दुर्बलो हृतमर्यादो न सेव्य इति मे मतिः ॥ 6.83.26 ॥&lt;br&gt;&#xA;बलस्य यदि चेद्धर्मो गुणभूतः पराक्रमे।&lt;br&gt;&#xA;धर्ममुत्सृज्य वर्तस्व यथा धर्मे तथा बले ॥ 6.83.27 ॥&lt;br&gt;&#xA;अथ चेत् सत्यवचनं धर्मः किल परन्तप।&lt;br&gt;&#xA;अनृतस्त्वय्यकरुणः किं न बद्धस्त्वया पिता ॥ 6.83.28 ॥&lt;br&gt;&#xA;यदि धर्मो भवेद्भूतो अधर्मो वा परन्तप।&lt;br&gt;&#xA;न स्म हत्वा मुनिं वज्री कुर्यादिज्यां शतक्रतुः ॥ 6.83.29 ॥&lt;br&gt;&#xA;अधर्मसंश्रितो धर्मो विनाशयति राघव।&lt;br&gt;&#xA;सर्वमेतद्यथाकामं काकुत्स्थ कुरुते नरः ॥ 6.83.30 ॥&lt;br&gt;&#xA;मम चेदं मतं तात धर्मोऽयमिति राघव।&lt;br&gt;&#xA;धर्ममूलं त्वया छिन्नं राज्यमुत्सृजता तदा ॥ 6.83.31 ॥&lt;br&gt;&#xA;अर्थेभ्यो हि विवृद्धेभ्यः संवृत्तेभ्यस्ततस्ततः।&lt;br&gt;&#xA;क्रियाः सर्वाः प्रवर्तन्ते पर्वतेभ्य इवापगाः ॥ 6.83.32 ॥&lt;br&gt;&#xA;अर्थेन हि वियुक्तस्य पुरुषस्याल्पतेजसः।&lt;br&gt;&#xA;व्युच्छिद्यन्ते क्रियाः सर्वा ग्रीष्मे कुसरितो यथा ॥ 6.83.33 ॥&lt;br&gt;&#xA;सोऽयमर्थं परित्यज्य सुखकामः सुखैधितः।&lt;br&gt;&#xA;पापमारभते कर्तुं ततो दोषः प्रवर्तते ॥ 6.83.34 ॥&lt;br&gt;&#xA;यस्यार्थास्तस्य मित्राणि यस्यार्थास्तस्य बान्धवाः।&lt;br&gt;&#xA;यस्यार्थाः स पुमान् लोके यस्यार्थाः स च पण्डितः ॥ 6.83.35 ॥&lt;br&gt;&#xA;यस्यार्थाः स च विक्रान्तो यस्यार्थाः स च बुद्धिमान्।&lt;br&gt;&#xA;यस्यार्थाः स महाभागो यस्यार्थाः स महागुणः ॥ 6.83.36 ॥&lt;br&gt;&#xA;अर्थस्यैते परित्यागे दोषाः प्रव्याहृता मया।&lt;br&gt;&#xA;राज्यमुत्सृजता वीर येन बुद्धिस्त्वया कृता ॥ 6.83.37 ॥&lt;br&gt;&#xA;यस्यार्था धर्मकामार्थास्तस्य सर्वं प्रदक्षिणम्।&lt;br&gt;&#xA;अधनेनार्थकामेन नार्थः शक्यो विचिन्वता ॥ 6.83.38 ॥&lt;br&gt;&#xA;हर्षः कामश्च दर्पश्च धर्मः क्रोधः शमो दमः।&lt;br&gt;&#xA;अर्थादेतानि सर्वाणि प्रवर्तन्ते नराधिप ॥ 6.83.39 ॥&lt;br&gt;&#xA;येषां नश्यत्ययं लोकश्चरतां धर्मचारिणाम्।&lt;br&gt;&#xA;तेऽर्थास्त्वयि न दृश्यन्ते दुर्दिनेषु यथा ग्रहाः ॥ 6.83.40 ॥&lt;br&gt;&#xA;त्वयि प्रव्रजिते वीर गुरोश्च वचने स्थिते।&lt;br&gt;&#xA;रक्षसाऽपहृता भार्या प्राणैः प्रियतरा तव ॥ 6.83.41 ॥&lt;br&gt;&#xA;तदद्य विपुलं वीर दुःखमिन्द्रजिता कृतम्।&lt;br&gt;&#xA;कर्मणा व्यपनेष्यामि तस्मादुत्तिष्ठ राघव ॥ 6.83.42 ॥&lt;br&gt;&#xA;उत्तिष्ठ नरशार्दूल दीर्घवाहो दृढव्रत।&lt;br&gt;&#xA;किमात्मानं महात्मानमात्मानं नावबुध्यसे ॥ 6.83.43 ॥&lt;br&gt;&#xA;अयमनघ तवोदितः प्रियार्थं जनकसुतानिधनं निरीक्ष्य रुष्टः।&lt;br&gt;&#xA;सहयगजरथां सराक्षसेन्द्रां भृशमिषुभिर्विनिपातयामि लङ्काम् ॥ 6.83.44 ॥&lt;/p&gt;</description>
    </item>
    <item>
      <title>०८४ विभीषणेन इन्द्रजिद्रहस्यभेदनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/084_vibhIShaNena_indrajidrahasyabhedanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/084_vibhIShaNena_indrajidrahasyabhedanam/</guid>
      <description>&lt;p&gt;राममाश्वासयाने तु लक्ष्मणे भ्रातृवत्सले।&lt;br&gt;&#xA;निक्षिप्य गुल्मान् स्वस्थाने तत्रागच्छद्विभीषणः ॥ 6.84.1 ॥&lt;br&gt;&#xA;नानाप्रहरणैर्वीरैश्चतुर्भिः सचिवैर्वृतः।&lt;br&gt;&#xA;नीलाञ्जनचयाकारैर्मातङ्गैरिव यूथपः ॥ 6.84.2 ॥&lt;br&gt;&#xA;सोऽभिगम्य महात्मानं राघवं शोकलालसम्।&lt;br&gt;&#xA;वानरांश्चैव ददृशे बाष्पपर्याकुलेक्षणान् ॥ 6.84.3 ॥&lt;br&gt;&#xA;राघवं च महात्मानमिक्ष्वाकुकुलनन्दनम्।&lt;br&gt;&#xA;ददर्श मोहमापन्नं लक्ष्मणस्याङ्कमाश्रितम् ॥ 6.84.4 ॥&lt;br&gt;&#xA;व्रीडितं शोकसन्तप्तं दृष्ट्वा रामं विभीषणः।&lt;br&gt;&#xA;अन्तर्दुःखेन दीनात्मा किमेतदिति सोऽब्रवीत् ॥ 6.84.5 ॥&lt;br&gt;&#xA;विभीषणमुखं दृष्ट्वा सुग्रीवं तांश्च वानरान्।&lt;br&gt;&#xA;लक्ष्मणोवाच मन्दार्थमिदं बाष्पपरिप्लुतः ॥ 6.84.6 ॥&lt;br&gt;&#xA;हतामिन्द्रजिता सीतामिह श्रुत्वैव राघवः।&lt;br&gt;&#xA;हनुमद्वचनात् सौम्य ततो मोहमुपागतः ॥ 6.84.7 ॥&lt;br&gt;&#xA;कथयन्तं तु सौमित्रिं सन्निवार्य विभीषणः ॥ 6.84.8 ॥&lt;br&gt;&#xA;मनुजेन्द्रार्तरूपेण यदुक्तं च हनूमता।&lt;br&gt;&#xA;तदयुक्तमहं मन्ये सागरस्येव शोषणम् ॥ 6.84.9 ॥&lt;br&gt;&#xA;अभिप्रायं तु जानामि रावणस्य दुरात्मनः।&lt;br&gt;&#xA;सीतां प्रति महाबाहो न च घातं करिष्यति ॥ 6.84.10 ॥&lt;br&gt;&#xA;याच्यमानस्तु बहुशो मया हितचिकीर्षुणा।&lt;br&gt;&#xA;वैदेहीमुत्सृजस्वेति न च तत् कृतवान् वचः ॥ 6.84.11 ॥&lt;br&gt;&#xA;नैव साम्ना न दानेन न भेदेन कुतो युधा।&lt;br&gt;&#xA;सा द्रुष्टुमपि शक्येत नैव चान्येन केनचित् ॥ 6.84.12 ॥&lt;br&gt;&#xA;वानरान् मोहयित्वा तु प्रतियातः स राक्षसः।&lt;br&gt;&#xA;चैत्यं निकुम्भिलां नाम यत्र होमं करिष्यति ॥ 6.84.13 ॥&lt;br&gt;&#xA;हुतवानुपयातो हि देवैरपि सवासवैः।&lt;br&gt;&#xA;दुराधर्षो भवत्येव सङ्ग्रामे रावणात्मजः ॥ 6.84.14 ॥&lt;br&gt;&#xA;तेन मोहयता नूनमेषा माया प्रयोजिता।&lt;br&gt;&#xA;विघ्नमन्विच्छता तत्र वानराणां पराक्रमे ॥ 6.84.15 ॥&lt;br&gt;&#xA;त्यजेमं नरशार्दूल मिथ्यासन्तापमागतम्।&lt;br&gt;&#xA;सीदते हि बलं सर्वं दृष्ट्वा त्वां शोककर्शितम् ॥ 6.84.16 ॥&lt;br&gt;&#xA;इह त्वं स्वस्थहृदयस्तिष्ठ सत्त्वसमुच्छ्रितः।&lt;br&gt;&#xA;लक्ष्मणं प्रेषयास्माभिः सह सैन्यानुकर्षिभिः ॥ 6.84.17 ॥&lt;br&gt;&#xA;एष तं नरशार्दूलो रावणिं निशितैः शरैः।&lt;br&gt;&#xA;त्याजयिष्यति तत् कर्म ततो वध्यो भविष्यति ॥ 6.84.18 ॥&lt;br&gt;&#xA;तस्यैते निशितास्तीक्ष्णाः पत्रिपत्राङ्गवाजिनः।&lt;br&gt;&#xA;पतत्रिण इवासौम्याः शराः पास्यन्ति शोणितम् ॥ 6.84.19 ॥&lt;br&gt;&#xA;तं सन्दिश महावाहो लक्ष्मणं शुभलक्षणम्।&lt;br&gt;&#xA;राक्षसस्य विनाशाय वज्रं वज्रधरो यथा ॥ 6.84.20 ॥&lt;br&gt;&#xA;मनुजवर न कालविप्रकर्षो रिपुनिधनं प्रति यत् क्षमोऽद्य कर्तुम्।&lt;br&gt;&#xA;त्वमति सृज रिपोर्वधाय वाणीममररिपोर्मथने यथा महेन्द्रः ॥ 6.84.21 ॥&lt;br&gt;&#xA;समाप्तकर्मा हि स राक्षसाधिपो भवत्यदृस्यः समरे सुरासुरैः।&lt;br&gt;&#xA;युयुत्सता तेन समाप्तकर्मणा भवेत् सुराणामपि संशयो महान् ॥ 6.84.22 ॥&lt;/p&gt;</description>
    </item>
    <item>
      <title>०८५ इन्द्रजिद्धननाय लक्ष्मणप्रेषणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/085_indrajiddhananAya_laxmaNapreShaNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/085_indrajiddhananAya_laxmaNapreShaNam/</guid>
      <description>&lt;p&gt;तस्य तद्वचनं श्रुत्वा राघवः शोककर्शितः।&lt;br&gt;&#xA;नोपधारयते व्यक्तं यदुक्तं तेन रक्षसा ॥ 6.85.1 ॥&lt;br&gt;&#xA;ततो धैर्यमवष्टभ्य रामः परपुरञ्जयः।&lt;br&gt;&#xA;विभीषणमुपासीनमुवाच कपिसन्निधौ ॥ 6.85.2 ॥&lt;br&gt;&#xA;नैर्ऋताधिपते वाक्यं यदुक्तं ते विभीषण।&lt;br&gt;&#xA;भूयस्तच्छ्रोतुमिच्छामि ब्रूहि यत्ते विवक्षितम् ॥ 6.85.3 ॥&lt;br&gt;&#xA;राघवस्य वचः श्रुत्वा वाक्यं वाक्यविशारदः।&lt;br&gt;&#xA;यत्तत्पुनरिदं वाक्यं बभाषे स विभीषणः ॥ 6.85.4 ॥&lt;br&gt;&#xA;यथाज्ञप्तं महाबाहो त्वया गुल्मनिवेशनम्।&lt;br&gt;&#xA;तत्तथाऽनुष्ठितं वीर त्वद्वाक्यसमनन्तरम् ॥ 6.85.5 ॥&lt;br&gt;&#xA;तान्यनीकानि सर्वाणि विभक्तानि समन्ततः।&lt;br&gt;&#xA;विन्यस्ता यूथपाश्चैव यथान्यायं विभागशः ॥ 6.85.6 ॥&lt;br&gt;&#xA;भूयस्तु मम विज्ञाप्यं तच्छृणुष्व महायशः ॥ 6.85.7 ॥&lt;br&gt;&#xA;त्वय्यकारणसन्तप्ते सन्तप्तहृदया वयम्।&lt;br&gt;&#xA;त्यज राजन्निमं शोकं मिथ्या सन्तापमागतम् ॥ 6.85.8 ॥&lt;br&gt;&#xA;तदियं त्यज्यतां चिन्ता शत्रुहर्षविवर्धनी।&lt;br&gt;&#xA;उद्यमः क्रियतां वीर हर्षः समुपसेव्यताम् ॥ 6.85.9 ॥&lt;br&gt;&#xA;प्राप्तव्या वदि ते सीता हन्तव्याश्च निशाचराः।&lt;br&gt;&#xA;रघुनन्दन वक्ष्यामि श्रूयतां मे हितं वचः ॥ 6.85.10 ॥&lt;br&gt;&#xA;साध्वयं यातु सौमित्रिर्बलेन महता वृतः।&lt;br&gt;&#xA;निकुम्भिलायां सम्प्राप्य हन्तुं रावणिमाहवे ॥ 6.85.11 ॥&lt;br&gt;&#xA;धनुर्मण्डलनिर्मुक्तैराशीविषविषोपमैः।&lt;br&gt;&#xA;शरैर्हन्तुं महेष्वासो रावणिं समितिञ्जयः ॥ 6.85.12 ॥&lt;br&gt;&#xA;तेन वीर्येण तपसा वरदानात् स्वयम्भुवः।&lt;br&gt;&#xA;अस्त्रं ब्रह्मशिरः प्राप्तं कामगाश्च तुरङ्गमाः ॥ 6.85.13 ॥&lt;br&gt;&#xA;स एष सह सैन्येन प्राप्तः किल निकुम्भिलाम्।&lt;br&gt;&#xA;यद्युत्तिष्ठेत् कृतं कर्म हतान् सर्वांश्च विद्धि नः ॥ 6.85.14 ॥&lt;br&gt;&#xA;त्वामाततायिनं हन्यादिन्द्रशत्रोः स ते वधः।&lt;br&gt;&#xA;वरो दत्तो महाबाहो सर्वलोकेश्वरेण वै ॥ 6.85.15 ॥&lt;br&gt;&#xA;वधायेन्द्रजितो राम सन्दिशस्व महाबल।&lt;br&gt;&#xA;हते तस्मिन् हतं विद्धि रावणं ससुहृज्जनम् ॥ 6.85.16 ॥&lt;br&gt;&#xA;विभीषणवचः श्रुत्वा राघवो वाक्यमब्रवीत् ॥ 6.85.17 ॥&lt;br&gt;&#xA;स हि ब्रह्मास्त्रवित् प्राज्ञो महामायो महाबलः।&lt;br&gt;&#xA;करोत्यसञ्ज्ञान् सङ्ग्रामे देवान् सवरुणानपि ॥ 6.85.18 ॥&lt;br&gt;&#xA;तस्यान्तरिक्षे चरतो रथस्थस्य महायशः।&lt;br&gt;&#xA;न गतिर्ज्ञायते तस्य सूर्यस्येवाभ्रसम्प्लवे ॥ 6.85.19 ॥&lt;br&gt;&#xA;राघवस्तु रिपोर्ज्ञात्वामायावीर्यं दुरात्मनः।&lt;br&gt;&#xA;लक्ष्मणं कीर्तिसम्पन्नमिदं वचनमब्रवीत् ॥ 6.85.20 ॥&lt;br&gt;&#xA;यद्वानरेन्द्रस्य बलं तेन सर्वेण संवृतः।&lt;br&gt;&#xA;हनुमत्प्रमुखैश्चैव यूथपैः सह लक्ष्मण ॥ 6.85.21 ॥&lt;br&gt;&#xA;जाम्बवेनर्क्षपतिना सहसैन्येन संवृतः।&lt;br&gt;&#xA;जहि तं राक्षससुतं मायाबलविशारदम् ॥ 6.85.22 ॥&lt;br&gt;&#xA;अयं त्वां सचिवैः सार्द्धं महात्मा रजनीचरः।&lt;br&gt;&#xA;अभिज्ञस्तस्य देशस्य पृष्ठतोऽनुगमिष्यति ॥ 6.85.23 ॥&lt;br&gt;&#xA;राघवस्य वचः श्रुत्वा लक्ष्मणः सविभीषणः।&lt;br&gt;&#xA;जाग्राह कार्मुकश्रेष्ठमत्यद्भुतपराक्रमः ॥ 6.85.24 ॥&lt;br&gt;&#xA;सन्नद्धः कवची खड्गी सशरो हेमचापधृत्।&lt;br&gt;&#xA;रामपादावुपस्पृश्य हृष्टः सौमित्रिरब्रवीत् ॥ 6.85.25 ॥&lt;br&gt;&#xA;अद्य मत्कार्मुकोन्मुक्ताः शरा निर्भिद्य रावणिम्।&lt;br&gt;&#xA;लङ्कामभिपतिष्यन्ति हंसाः पुष्करिणीमिव ॥ 6.85.26 ॥&lt;br&gt;&#xA;अद्यैव तस्य रौद्रस्य शरीरं मामकाः शराः।&lt;br&gt;&#xA;विधमिष्यन्ति भित्त्वा तं महाचापगुणच्युताः ॥ 6.85.27 ॥&lt;br&gt;&#xA;स एवमुक्त्वा द्युतिमान् वचनं भ्रातुरग्रतः।&lt;br&gt;&#xA;स रावणिवधाकाङ्क्षी लक्ष्मणस्त्वरितो ययौ ॥ 6.85.28 ॥&lt;br&gt;&#xA;सोऽभिवाद्य गुरोः पादौ कृत्वा चापि प्रदक्षिणम्।&lt;br&gt;&#xA;निकुम्भिलामभिययौ चैत्यं रावणिपालितम् ॥ 6.85.29 ॥&lt;br&gt;&#xA;विभीषणेन सहितो राजपुत्रः प्रतापवान्।&lt;br&gt;&#xA;कृतस्वस्त्ययनो भ्रात्रा लक्ष्मणस्त्वरितो ययौ ॥ 6.85.30 ॥&lt;br&gt;&#xA;वानराणां सहस्रैस्तु हनुमान् बहुभिर्वृतः।&lt;br&gt;&#xA;विभीषणश्च सामात्यस्तदा लक्ष्मणमन्वगात् ॥ 6.85.31 ॥&lt;br&gt;&#xA;महता हरिसैन्येन सवेगमभिसंवृतः।&lt;br&gt;&#xA;ऋक्षराजबलं चैव ददर्श पथि विष्ठितम् ॥ 6.85.32 ॥&lt;br&gt;&#xA;स गत्वा दूरमध्वानं सौमित्रिर्मित्रनन्दनः।&lt;br&gt;&#xA;राक्षसेन्द्रबलं दूरादपश्यद् व्यूहमास्थितम् ॥ 6.85.33 ॥&lt;br&gt;&#xA;स तं प्राप्य धनुष्पाणिर्मायायोगमरिन्दमः।&lt;br&gt;&#xA;तस्थौ ब्रह्मविधानेन विजेतुं रघुनन्दनः ॥ 6.85.34 ॥&lt;br&gt;&#xA;विभीषणेन सहितो राजपुत्रः प्रतापवान्।&lt;br&gt;&#xA;अङ्गदेन च वीरेण तथाऽनिलसुतेन च ॥ 6.85.35 ॥&lt;br&gt;&#xA;विविधममलशस्त्रभास्वरं तद् ध्वजगहनं विपुलं महारथैश्च।&lt;br&gt;&#xA;प्रतिभयतममप्रमेयवेगं तिमिरमिव द्विषतां बलं विवेश ॥ 6.85.36 ॥&lt;/p&gt;</description>
    </item>
    <item>
      <title>०८६ इन्द्रजिता पुनर्युद्धभूमिप्रवेशः</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/086_indrajitA_punaryuddhabhUmipraveshaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/086_indrajitA_punaryuddhabhUmipraveshaH/</guid>
      <description>&lt;p&gt;अथ तस्यामवस्थायां लक्ष्मणं रावणानुजः।&lt;br&gt;&#xA;परेषामहितं वाक्यमर्थसाधकमब्रवीत् ॥ 6.86.1 ॥&lt;br&gt;&#xA;यदेतद्राक्षसानीकं मेघश्यामं विलोक्यते।&lt;br&gt;&#xA;एतदायोध्यतां शीघ्रं कपिभिः पादपायुधैः ॥ 6.86.2 ॥&lt;br&gt;&#xA;अस्यानीकस्य महतो भेदने यत लक्ष्मण।&lt;br&gt;&#xA;राक्षसेन्द्रसुतोऽप्यत्र भिन्ने दृश्यो भविष्यति ॥ 6.86.3 ॥&lt;br&gt;&#xA;स त्वमिन्द्राशनिप्रख्यैः शरैरवकिरन् परान्।&lt;br&gt;&#xA;अभिद्रवाशु यावद्वै नैतत् कर्म समाप्यते ॥ 6.86.4 ॥&lt;br&gt;&#xA;जहि वीर दुरात्मानं मायापरमधार्मिकम्।&lt;br&gt;&#xA;रावणिं क्रूरकर्माणं सर्वलोकभयावहम् ॥ 6.86.5 ॥&lt;br&gt;&#xA;विभीषणवचः श्रुत्वा लक्ष्मणः शुभलक्षणः।&lt;br&gt;&#xA;ववर्ष शरवर्षाणि राक्षसेन्द्रसुतं प्रति ॥ 6.86.6 ॥&lt;br&gt;&#xA;ऋक्षाः शाखामृगाश्चापि द्रुमाद्रिनखयोधिनः।&lt;br&gt;&#xA;अभ्यधावन्त सहितास्तदनीकमवस्थितम् ॥ 6.86.7 ॥&lt;br&gt;&#xA;राक्षसाश्च शितैर्बाणैरसिभिः शक्तितोमरैः।&lt;br&gt;&#xA;उद्यतैः समवर्तन्त कपिसैन्यजिघांसवः ॥ 6.86.8 ॥&lt;br&gt;&#xA;स सम्प्रहारस्तुमुलः सञ्जज्ञे कपिराक्षसाम्।&lt;br&gt;&#xA;शब्देन महता लङ्कां नादयन् वै समन्ततः ॥ 6.86.9 ॥&lt;br&gt;&#xA;शस्त्रैश्च बहुधाकारैः शितैर्बाणैश्च पादपैः।&lt;br&gt;&#xA;उद्यतैर्गिरिशृङ्गैश्च घोरैराकाशमावृतम् ॥ 6.86.10 ॥&lt;br&gt;&#xA;ते राक्षसा वानरेषु विकृताननबाहवः।&lt;br&gt;&#xA;निवेशयन्तः शस्त्राणि चक्रुस्ते सुमहद्भयम् ॥ 6.86.11 ॥&lt;br&gt;&#xA;तथैव सकलैर्वृक्षैर्गिरिशृङ्गैश्च वानराः।&lt;br&gt;&#xA;अभिजघ्नुर्निजघ्नुश्च समरे राक्षसर्षभान् ॥ 6.86.12 ॥&lt;br&gt;&#xA;ऋक्षवानरमुख्यैश्च महाकायैर्महाबलैः।&lt;br&gt;&#xA;रक्षसां वध्यमानानां महद्भयमजायत ॥ 6.86.13 ॥&lt;br&gt;&#xA;स्वमनीकं विषण्णं तु श्रुत्वा शत्रुभिरार्दितम्।&lt;br&gt;&#xA;उदतिष्ठत दुर्धर्षस्तत्कर्मण्यननुष्ठिते ॥ 6.86.14 ॥&lt;br&gt;&#xA;वृक्षान्धकारान्निर्गत्य जातक्रोधः स रावणिः।&lt;br&gt;&#xA;आरुरोह रथं सज्जं पूर्वयुक्तं सराक्षसः ॥ 6.86.15 ॥&lt;br&gt;&#xA;स भीमकार्मुकधरः कालमेघसमप्रभः।&lt;br&gt;&#xA;रक्तास्यनयनः क्रुद्धो बभौ मृत्युरिवान्तकः ॥ 6.86.16 ॥&lt;br&gt;&#xA;दृष्ट्वैव तु रथस्थं तं पर्यवर्तत तद्बलम्।&lt;br&gt;&#xA;रक्षसां भीमवेगानां लक्ष्मणेन युयुत्सताम् ॥ 6.86.17 ॥&lt;br&gt;&#xA;तस्मिन् काले तु हनुमानुद्यम्य सुदुरासदम्।&lt;br&gt;&#xA;धरणीधरसङ्काशो महावृक्षमरिन्दमः ॥ 6.86.18 ॥&lt;br&gt;&#xA;स राक्षसानां तत्सैन्यं कालाग्निरिव निर्दहन्।&lt;br&gt;&#xA;चकार बहुभिर्वृक्षैर्निस्सञ्ज्ञं युधि वानरः ॥ 6.86.19 ॥&lt;br&gt;&#xA;विध्वंसयन्तं तरसा दृष्ट्वैव पवनात्मजम्।&lt;br&gt;&#xA;राक्षसानां सहस्राणि हनुमन्तमवाकिरन् ॥ 6.86.20 ॥&lt;br&gt;&#xA;शितशूलधराः शूलैरसिभिश्चासिपाणयः।&lt;br&gt;&#xA;शक्तिभिः शक्तिहस्ताश्च पट्टिशैः पट्टिशायुधाः ॥ 6.86.21 ॥&lt;br&gt;&#xA;परिधैश्च गदाभिश्च चक्रैश्च शुभदर्शनैः।&lt;br&gt;&#xA;शतशश्च शतघ्नीभिरायसैरपि मुद्गरैः ॥ 6.86.22 ॥&lt;br&gt;&#xA;मुष्टिभिर्वज्रकल्पैश्च तलैरशनिसन्निभैः।&lt;br&gt;&#xA;अभिजघ्नुः समासाद्य समन्तात् पर्वतोपमम् ॥ 6.86.23 ॥&lt;br&gt;&#xA;तेषामपि च सङ्क्रुद्धश्चकार कदनं महत् ॥ 6.86.24 ॥&lt;br&gt;&#xA;स ददर्श कपिश्रेष्ठमचलोपममिन्द्रजित्।&lt;br&gt;&#xA;सूदयन्तमभित्रघ्नममित्रान् पवनात्मजम् ॥ 6.86.25 ॥&lt;br&gt;&#xA;स सारथिमुवाचेदं याहि यत्रैष वानरः।&lt;br&gt;&#xA;क्षयमेष हि नः कुर्याद्राक्षसानामुपेक्षितः ॥ 6.86.26 ॥&lt;br&gt;&#xA;इत्युक्तः सारथिस्तेन ययौ यत्र स मारुतिः।&lt;br&gt;&#xA;वहन् परमदुर्धर्षं स्थितमिन्द्रजितं रथे ॥ 6.86.27 ॥&lt;br&gt;&#xA;सोऽभ्युपेत्य शरान् खड्गान् पट्टिशांश्च परश्वधान्।&lt;br&gt;&#xA;अभ्यवर्षत दुर्द्धर्षः कपिमूर्ध्नि स राक्षसः ॥ 6.86.28 ॥&lt;br&gt;&#xA;तानि शस्त्राणि घोराणि प्रतिगृह्य स मारुतिः।&lt;br&gt;&#xA;रोषेण महताऽऽविष्टो वाक्यं चेदमुवाच ह ॥ 6.86.29 ॥&lt;br&gt;&#xA;युद्ध्यस्व यदि शूरोऽसि रावणात्मज दुर्मते।&lt;br&gt;&#xA;वायुपुत्रं समासाद्य जीवन्न प्रतियास्यसि ॥ 6.86.30 ॥&lt;br&gt;&#xA;बाहुभ्यां प्रतियुध्यस्व यदि मे द्वन्द्वमाहवे।&lt;br&gt;&#xA;वेगं सहस्व दुर्बुद्धे ततस्त्वं रक्षसां वरः ॥ 6.86.31 ॥&lt;br&gt;&#xA;हनुमन्तं जिघांसन्तं समुद्यतशरासनम्।&lt;br&gt;&#xA;रावणात्मजमाचष्टे लक्ष्मणाय विभीषणः ॥ 6.86.32 ॥&lt;br&gt;&#xA;यः स वासवनिर्जेता रावणस्यात्मसम्भवः।&lt;br&gt;&#xA;स एष रथमास्थाय हनुमन्तं जिघांसति ॥ 6.86.33 ॥&lt;br&gt;&#xA;तमप्रतिमसंस्थानैः शरैः शत्रुविदारणैः।&lt;br&gt;&#xA;जीवितान्तकरैर्घोरैः सौमित्रे रावणिं जहि ॥ 6.86.34 ॥&lt;br&gt;&#xA;इत्येवमुक्तस्तु तदा महात्मा विभीषणेनारिविभीषणेन।&lt;br&gt;&#xA;ददर्श तं पर्वतसन्निकाशं रणे स्थितं भीमबलं नदन्तम् ॥ 6.86.35 ॥&lt;/p&gt;</description>
    </item>
    <item>
      <title>०८७ इन्द्रजिता विभीषणभर्त्सनम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/087_indrajitA_vibhIShaNabhartsanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/087_indrajitA_vibhIShaNabhartsanam/</guid>
      <description>&lt;p&gt;एवमुक्त्वा तु सौमित्रिं जातहर्षो विभीषणः।&lt;br&gt;&#xA;धनुष्पाणिनमादाय त्वरमाणो जगाम ह ॥ 6.87.1 ॥&lt;br&gt;&#xA;अविदूरं ततो गत्वा प्रविश्य च महद्वनम्।&lt;br&gt;&#xA;दर्शयामास तत्कर्म लक्ष्मणाय विभीषणः ॥ 6.87.2 ॥&lt;br&gt;&#xA;नीलजीमूतसङ्काशं न्यग्रोधं भीमदर्शनम्।&lt;br&gt;&#xA;तेजस्वी रावणभ्राता लक्ष्मणाय न्यवेदयत् ॥ 6.87.3 ॥&lt;br&gt;&#xA;इहोपहारं भूतानां बलवान् रावणात्मजः।&lt;br&gt;&#xA;उपहृत्य ततः पश्चात् सङ्ग्राममभिवर्तते ॥ 6.87.4 ॥&lt;br&gt;&#xA;अदृश्यः सर्वभूतानां ततो भवति राक्षसः।&lt;br&gt;&#xA;निहन्ति समरे शत्रून् बध्नाति च शरोत्तमैः ॥ 6.87.5 ॥&lt;br&gt;&#xA;तमप्रविष्टन्यग्रोधं बलिनं रावणात्मजम्।&lt;br&gt;&#xA;विध्वंसय शरैस्तीक्ष्णैः सरथं साश्वसारथिम् ॥ 6.87.6 ॥&lt;br&gt;&#xA;तथेत्युक्त्वा महातेजाः सौमित्रिर्मित्रनन्दनः।&lt;br&gt;&#xA;बभूवावस्थितस्तत्र चित्रं विस्फारयन् धनुः ॥ 6.87.7 ॥&lt;br&gt;&#xA;स रथेनाग्निवर्णेन बलवान् रावणात्मजः।&lt;br&gt;&#xA;इन्द्रजित् कवची धन्वी सध्वजः प्रत्यदृश्यत ॥ 6.87.8 ॥&lt;br&gt;&#xA;तमुवाच महातेजाः पौलस्त्यमपराजितम्।&lt;br&gt;&#xA;समाह्वये त्वां समरे सम्यग्युद्धं प्रयच्छ मे ॥ 6.87.9 ॥&lt;br&gt;&#xA;एवमुक्तो महातेजा मनस्वी रावणात्मजः।&lt;br&gt;&#xA;अब्रवीत् परुषं वाक्यं तत्र दृष्ट्वा विभीषणम् ॥ 6.87.10 ॥&lt;br&gt;&#xA;इह त्वं जातसंवृद्धः साक्षाद्भ्राता पितुर्मम।&lt;br&gt;&#xA;कथं द्रुह्यसि पुत्रस्य पितृव्यो मम राक्षस ॥ 6.87.11 ॥&lt;br&gt;&#xA;न ज्ञातित्वं न सौहार्दं न जातिस्तव दुर्मते।&lt;br&gt;&#xA;प्रमाणं न च सौदर्यं न धर्मो धर्मदूषण ॥ 6.87.12 ॥&lt;br&gt;&#xA;शोच्यस्त्वमसि दुर्बुद्धे निन्दनीयश्च साधुभिः।&lt;br&gt;&#xA;यस्त्वं स्वजनमुत्सृज्य परभृत्यत्वमागतः ॥ 6.87.13 ॥&lt;br&gt;&#xA;नैतच्छिथिलया बुद्ध्या त्वं वेत्सि महदन्तरम्।&lt;br&gt;&#xA;क्वच स्वजनसंवासः क्वच नीचपराश्रयः ॥ 6.87.14 ॥&lt;br&gt;&#xA;गुणवान् वा परजनः स्वजनो निर्गुणोऽपि वा।&lt;br&gt;&#xA;निर्गुणः स्वजनः श्रेयान् यः परः पर एव सः ॥ 6.87.15 ॥&lt;br&gt;&#xA;यः स्वपक्षं परित्यज्य परपक्षं निषेवते।&lt;br&gt;&#xA;स स्वपक्षे क्षयं प्राप्ते पश्चात्तैरेव हन्यते ॥ 6.87.16 ॥&lt;br&gt;&#xA;निरनुक्रोशता चेयं यादृशी ते निशाचर।&lt;br&gt;&#xA;स्वजनेन त्वया शक्यं परुषं रावणानुज ॥ 6.87.17 ॥&lt;br&gt;&#xA;इत्युक्तो भ्रातृपुत्रेण प्रत्युवाच विभीषणः ॥ 6.87.18 ॥&lt;br&gt;&#xA;अजानन्निव मच्छीलं किं राक्षस विकत्थसे।&lt;br&gt;&#xA;राक्षसेन्द्रसुतासाधो पारुष्यं त्यज गौरवात् ॥ 6.87.19 ॥&lt;br&gt;&#xA;कुले यद्यप्यहं जातो रक्षसां क्रूरकर्मणाम्।&lt;br&gt;&#xA;गुणोऽयं प्रथमो नृणां तन्मे शीलमराक्षसम् ॥ 6.87.20 ॥&lt;br&gt;&#xA;न रमे दारुणेनाहं न चाधर्मेण वै रमे।&lt;br&gt;&#xA;भ्रात्रा विषमशीलेन कथं भ्राता निरस्यते ॥ 6.87.21 ॥&lt;br&gt;&#xA;धर्मात् प्रच्युतशीलं हि पुरुषं पापनिश्चयम्।&lt;br&gt;&#xA;त्यक्त्वा सुखमवाप्नोति हस्तादाशीविषं यथा ॥ 6.87.22 ॥&lt;br&gt;&#xA;हिंसापरस्वहरणे परदाराभिमर्शनम्।&lt;br&gt;&#xA;त्याज्यमाहुर्दुराचारं वेश्म प्रज्वलितं यथा ॥ 6.87.23 ॥&lt;br&gt;&#xA;परस्वानां च हरणं परदाराभिमर्शनम्।&lt;br&gt;&#xA;सुहृदामतिशङ्का च त्रयो दोषाः क्षयाबहाः ॥ 6.87.24 ॥&lt;br&gt;&#xA;महर्षिणां वधो घोरः सर्वदेवैश्च विग्रहः।&lt;br&gt;&#xA;अभिमानश्च कोपश्च वैरित्वं प्रतिकूलता ॥ 6.87.25 ॥&lt;br&gt;&#xA;गुणान् प्रच्छादयामासुः पर्वतानिव तोयदाः।&lt;br&gt;&#xA;दोषैरेतैः परित्यक्तो मया भ्राता पिता तव ॥ 6.87.26 ॥&lt;br&gt;&#xA;नेयमस्ति पुरी लङ्का न च त्वं न च ते पिता ॥ 6.87.27 ॥&lt;br&gt;&#xA;अतिमानी च बालश्च दुर्विनीतश्च राक्षस।&lt;br&gt;&#xA;बद्धस्त्वं कालपाशेन ब्रूहि मां यद्यदिच्छसि ॥ 6.87.28 ॥&lt;br&gt;&#xA;अद्य ते व्यसनं प्राप्तं किं मां त्वमिह वक्ष्यसि।&lt;br&gt;&#xA;प्रवेष्टुं न त्वया शक्यो न्यग्रोधो राक्षसाधम ॥ 6.87.29 ॥&lt;br&gt;&#xA;युद्ध्यस्व नरदेवेन लक्ष्मणेन रणे सह।&lt;br&gt;&#xA;हतस्त्वं देवताकार्यं करिष्यसि यमक्षये ॥ 6.87.30 ॥&lt;br&gt;&#xA;निदर्शयस्वात्मबलं समुद्यतं कुरुष्व सर्वायुधसायकव्ययम्।&lt;br&gt;&#xA;न लक्ष्मणस्यैत्य हि बाणगोचरं त्वमद्य जीवन् सबलो गमिष्यसि ॥ 6.87.31 ॥&lt;/p&gt;</description>
    </item>
    <item>
      <title>०८८ लक्ष्मण-इन्द्रजिद्युद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/088_laxmaNa-indrajidyuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/088_laxmaNa-indrajidyuddham/</guid>
      <description>&lt;p&gt;विभीषणवचः श्रुत्वा रावणिः क्रोधमूर्च्छितः।&lt;br&gt;&#xA;अब्रवीत् परुषं वाक्यं वेगेनाभ्युत्पपात ह ॥ 6.88.1 ॥&lt;br&gt;&#xA;उद्यतायुधनिस्त्रिंशो रथे सुसमलङ्कृते।&lt;br&gt;&#xA;कालाश्वयुक्ते महति स्थितः कालान्तकोपमः ॥ 6.88.2 ॥&lt;br&gt;&#xA;महाप्रमाणमुद्यम्य विपुलं वेगवद्दृढम्।&lt;br&gt;&#xA;धनुर्भीमं परामृश्य शरांश्चामित्रशातनान् ॥ 6.88.3 ॥&lt;br&gt;&#xA;अलङ्कृतममित्रघ्नं राघवस्यानुजं बली।&lt;br&gt;&#xA;हनुमत्पृष्ठमासीनमुदयस्थरविप्रभम् ॥ 6.88.4 ॥&lt;br&gt;&#xA;उवाचैनं समारब्धः सौमित्रिं सविभीषणम्।&lt;br&gt;&#xA;तांश्च वानरशार्दूलान् पश्यध्वं मे पराक्रमम् ॥ 6.88.5 ॥&lt;br&gt;&#xA;अद्य मत्कार्मुकोत्सृष्टं शरवर्षं दुरासदम्।&lt;br&gt;&#xA;मुक्तं वर्षमिवाकाशे वारयिष्यथ संयुगे ॥ 6.88.6 ॥&lt;br&gt;&#xA;अद्य वो मामका बाणा महाकार्मुकनिस्सृताः।&lt;br&gt;&#xA;विधमिष्यन्ति गात्राणि तूलराशिमिवानलः ॥ 6.88.7 ॥&lt;br&gt;&#xA;तीक्ष्णसायकनिर्भिन्नान् शूलशक्त्यष्टितोमरैः।&lt;br&gt;&#xA;अद्य वो गमयिष्यामि सर्वानेव यमक्षयम् ॥ 6.88.8 ॥&lt;br&gt;&#xA;क्षिपतः शरवर्षाणि क्षिप्रहस्तस्य मे युधि।&lt;br&gt;&#xA;जीमूतस्येव नदतः कः स्थास्यति ममाग्रतः ॥ 6.88.9 ॥&lt;br&gt;&#xA;रात्रियुद्धे मया पूर्वं वज्राशनिसमैः शरैः।&lt;br&gt;&#xA;शायितौ स्थो मया भूमौ विसञ्ज्ञौ सपुरस्सरौ ॥ 6.88.10 ॥&lt;br&gt;&#xA;स्मृतिर्न तेऽस्ति वा मन्ये व्यक्तं वा यमसादनम्।&lt;br&gt;&#xA;आशीविषमिव क्रुद्धं यन्मां योद्धुं व्यवस्थितः ॥ 6.88.11 ॥&lt;br&gt;&#xA;तच्छुत्वा राक्षसेन्द्रस्य गर्जितं लक्ष्णस्तदा।&lt;br&gt;&#xA;अभीतवदनः क्रुद्धो रावणिं वाक्यमब्रवीत् ॥ 6.88.12 ॥&lt;br&gt;&#xA;उक्तश्च दुर्गमः पारः कार्याणां राक्षस त्वया।&lt;br&gt;&#xA;कार्याणां कर्मणा पारं यो गच्छति स बुद्धिमान् ॥ 6.88.13 ॥&lt;br&gt;&#xA;स त्वमर्थस्य हीनार्थो दुरवापस्य केनचित्।&lt;br&gt;&#xA;वचो व्याहृत्य जानीषे कृतार्थोऽस्मीति दुर्मते ॥ 6.88.14 ॥&lt;br&gt;&#xA;अन्तर्धानगतेनाजौ यस्त्वयाऽऽचरितस्तदा।&lt;br&gt;&#xA;तस्कराचरितो मार्गो नैष वीरनिषेवितः ॥ 6.88.15 ॥&lt;br&gt;&#xA;यथा बाणपथं प्राप्य स्थितोऽहं तव राक्षस।&lt;br&gt;&#xA;दर्शयस्वाद्य तत्तेजो वाचा त्वं किं विकत्थसे ॥ 6.88.16 ॥&lt;br&gt;&#xA;एवमुक्तो धनुर्भीमं परामृश्य महाबलः।&lt;br&gt;&#xA;ससर्ज निशितान् बाणानिन्द्रजित् समितिञ्जयः ॥ 6.88.17 ॥&lt;br&gt;&#xA;ते निसृष्टा महावेगाः शराः सर्पविषोपमाः।&lt;br&gt;&#xA;सम्प्राप्य लक्ष्मणं पेतुः श्वसन्त इव पन्नगाः ॥ 6.88.18 ॥&lt;br&gt;&#xA;शरैरतिमहावेगैर्वेगवान् रावणात्मजः।&lt;br&gt;&#xA;सौमित्रिमिन्द्रजिद्युद्धे विव्याध शुभलक्षणम् ॥ 6.88.19 ॥&lt;br&gt;&#xA;स शरैरतिविद्धाङ्गो रुधिरेण समुक्षितः।&lt;br&gt;&#xA;शुशुभे लक्ष्मणः श्रीमान् विधूम इव पावकः ॥ 6.88.20 ॥&lt;br&gt;&#xA;इन्द्रजित्त्वात्मनः कर्म प्रसमीक्ष्याधिगम्य च।&lt;br&gt;&#xA;विनद्य सुमहानादमिदं वचनमब्रवीत् ॥ 6.88.21 ॥&lt;br&gt;&#xA;पत्रिणः शितधारास्ते शरा मत्कार्मुकच्युताः।&lt;br&gt;&#xA;आदास्यन्तेऽद्य सौमित्रे जिवितं जिवितान्तगाः ॥ 6.88.22 ॥&lt;br&gt;&#xA;अद्य गोमायुसङ्घाश्च श्येनसङ्घाश्च लक्ष्मण।&lt;br&gt;&#xA;गृध्राश्च निपतन्तु त्वां गतासुं निहतं मया ॥ 6.88.23 ॥&lt;br&gt;&#xA;क्षत्रबन्धुं सदानार्यं रामः परमादुर्मतिः।&lt;br&gt;&#xA;भक्तं भ्रातरमद्यैव त्वां द्रक्ष्यति मया हतम् ॥ 6.88.24 ॥&lt;br&gt;&#xA;विशस्तकवचं भूमौ व्यपविद्धशरासनम्।&lt;br&gt;&#xA;हृतोत्तमाङ्गं सौमित्रे त्वामद्य निहतं मया ॥ 6.88.25 ॥&lt;br&gt;&#xA;इति ब्रुवाणं संरब्धं परुषं रावणात्मजम्।&lt;br&gt;&#xA;हेतुमद्वाक्यमत्यर्थं लक्ष्मणः प्रत्युवाच ह ॥ 6.88.26 ॥&lt;br&gt;&#xA;वाग्बलं त्यज दुर्बुद्धे क्रूरकर्माऽसि राक्षस।&lt;br&gt;&#xA;अथ कस्माद्वदस्येतत् सम्पादय सुकर्मणा ॥ 6.88.27 ॥&lt;br&gt;&#xA;अकृत्वा कत्थसे कर्म किमर्थमिह राक्षस।&lt;br&gt;&#xA;कुरु तत्कर्म येनाहं श्रद्दध्यां तव कत्थनम् ॥ 6.88.28 ॥&lt;br&gt;&#xA;अनुक्त्वा परुषं वाक्यं किञ्चिदप्यनवाक्षिपन्।&lt;br&gt;&#xA;अविकत्थन् वधिष्यामि त्वां पश्य पुरुषाधम ॥ 6.88.29 ॥&lt;br&gt;&#xA;इत्युक्त्वा पञ्च नाराचानाकर्णापूरितान् शितान्।&lt;br&gt;&#xA;निजघान महावेगान् लक्ष्मणो राक्षसोरसि ॥ 6.88.30 ॥&lt;br&gt;&#xA;सुपत्रवाजिता बाणा ज्वलिता इव पन्नगाः।&lt;br&gt;&#xA;नैर्ऋतोरस्यभासन्त सवितू रश्मयो यथा ॥ 6.88.31 ॥&lt;br&gt;&#xA;स शरैराहतस्तेन सरोषो रावणात्मजः।&lt;br&gt;&#xA;सुप्रयुक्तैस्त्रिभिर्बाणैः प्रतिविव्याध लक्ष्मणम् ॥ 6.88.32 ॥&lt;br&gt;&#xA;स बभूव तदा भीमो नरराक्षससिंहयोः।&lt;br&gt;&#xA;विमर्दस्तुमुलो युद्धे परस्परजयैषिणोः ॥ 6.88.33 ॥&lt;br&gt;&#xA;उभौ हि बलसम्पन्नावुभौ विक्रमशालिनौ ॥ 6.88.34 ॥&lt;br&gt;&#xA;उभावपि सुविक्रान्तौ सर्वशस्त्रास्त्रकोविदौ।&lt;br&gt;&#xA;उभौ परमदुर्जेयावतुल्यबलतेजसौ ॥ 6.88.35 ॥&lt;br&gt;&#xA;युयुधाते तदा वीरौ ग्रहाविव नभोगतौ ॥ 6.88.36 ॥&lt;br&gt;&#xA;बलवृत्राविवाभीतौ युधि तौ दुष्प्रधर्षणौ।&lt;br&gt;&#xA;युयुधाते महात्मानौ तदा केसरिणाविव ॥ 6.88.37 ॥&lt;br&gt;&#xA;बहूनवसृजन्तौ हि मार्गणौघानवस्थितौ।&lt;br&gt;&#xA;नरराक्षससिंहौ तौ प्रहृष्टावभ्ययुध्यताम् ॥ 6.88.38 ॥&lt;br&gt;&#xA;सुसम्प्रहृष्टौ नरराक्षसोत्तमौ जयैषिणौ मार्गणचापधारिणौ।&lt;br&gt;&#xA;परस्परं तौ प्रववर्षतुर्भृशं शरौघवर्षेण बलाहकाविव ॥ 6.88.39 ॥&lt;br&gt;&#xA;अभिप्रवृद्धौ युधि युद्धकोविदौ शरासिचण्डौ शितशस्त्रधारिणौ।&lt;br&gt;&#xA;अभीक्ष्णमाविव्यधतुर्महाबलौ महाहवे शम्बरवासवाविव ॥ 6.88.40 ॥&lt;/p&gt;</description>
    </item>
    <item>
      <title>०८९ लक्ष्मण-इन्द्रजिद्युद्धम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/089_laxmaNa-indrajidyuddham/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/089_laxmaNa-indrajidyuddham/</guid>
      <description>&lt;p&gt;ततः शरं दाशरथिः सन्धायामित्रकर्शनः।&lt;br&gt;&#xA;ससर्ज राक्षसेन्द्राय क्रुद्धः सर्प इव श्वसन् ॥ 6.89.1 ॥&lt;br&gt;&#xA;तस्य ज्यातलनिर्घोषं स श्रुत्वा रावणात्मजः।&lt;br&gt;&#xA;विवर्णवदनो भूत्वा लक्ष्मणं समुदैक्षत ॥ 6.89.2 ॥&lt;br&gt;&#xA;तं विवर्णमुखं दृष्ट्वा राक्षसं रावणात्मजम्।&lt;br&gt;&#xA;सौमित्रिं युद्धसंयुक्तं प्रत्युवाच विभीषणः ॥ 6.89.3 ॥&lt;br&gt;&#xA;निमित्तान्यनुपश्यामि यान्यस्मिन् रावणात्मजे।&lt;br&gt;&#xA;त्वर तेन महाबोहो भग्न एष न संशयः ॥ 6.89.4 ॥&lt;br&gt;&#xA;ततः सन्धाय सौमित्रिर्बाणानग्निशिखोपमान्।&lt;br&gt;&#xA;मुमोच निशितांस्तस्मिन् सर्पानिव महाविषान् ॥ 6.89.5 ॥&lt;br&gt;&#xA;शक्राशनिसमस्पर्शैर्लक्ष्मणेनाहतः शरैः।&lt;br&gt;&#xA;मुहूर्तमभवन्मूढः सर्वसङ्क्षुभितेन्द्रियः ॥ 6.89.6 ॥&lt;br&gt;&#xA;उपलभ्य मुहूर्तेन सञ्ज्ञां प्रत्यागतेन्द्रियः।&lt;br&gt;&#xA;ददर्शावस्थितं वीरं वीरो दशरथात्मजम् ॥ 6.89.7 ॥&lt;br&gt;&#xA;सोऽभिचक्राम सौमित्रिं रोषात् संरक्तलोचनः।&lt;br&gt;&#xA;अब्रवीच्चैनमासाद्य पुनः स परुषं वचः ॥ 6.89.8 ॥&lt;br&gt;&#xA;किं न स्मरसि तद्युद्धे प्रथमे मत्पराक्रमम्।&lt;br&gt;&#xA;निबद्धस्त्वं सह भ्रात्रा यदा भुवि विवेष्टसे ॥ 6.89.9 ॥&lt;br&gt;&#xA;युवां खलु महायुद्धे शक्राशनिसमैः शरैः।&lt;br&gt;&#xA;शायितौ प्रथमं भूमौ विसञ्ज्ञौ सपुरस्सरौ ॥ 6.89.10 ॥&lt;br&gt;&#xA;स्मृतिर्वा नास्ति ते मन्ये व्यक्तं वा यमसादनम्।&lt;br&gt;&#xA;गन्तुमिच्छसि यस्मात्त्वं मां धर्षयितुमिच्छसि ॥ 6.89.11 ॥&lt;br&gt;&#xA;यदि ते प्रथमे युद्धे न दृष्टो मत्पराक्रमः।&lt;br&gt;&#xA;अद्य ते दर्शयिष्यामि तिष्ठेदानीं व्यवस्थितः ॥ 6.89.12 ॥&lt;br&gt;&#xA;इत्युक्त्वा सप्तभिबाणैरभिविव्याध लक्ष्मणम्।&lt;br&gt;&#xA;दशभिस्तु हनूमन्तं तीक्ष्णधारैः शरोत्तमैः ॥ 6.89.13 ॥&lt;br&gt;&#xA;ततः शरशतेनैव सुप्रयुक्तेन वीर्यवान्।&lt;br&gt;&#xA;क्रोधाद्द्विगुणसंरब्धो निर्बिभेद विभीषणम् ॥ 6.89.14 ॥&lt;br&gt;&#xA;अचिन्तयित्वा प्रहसन् नैतत् किञ्चिदिति ब्रुवन्।&lt;br&gt;&#xA;मुमोच स शरान् घोरान् सङ्गृह्य नरपुङ्गवः ॥ 6.89.15 ॥&lt;br&gt;&#xA;अभीतवदनः क्रुद्धो रावणिं लक्ष्मणौ युधि।&lt;br&gt;&#xA;नैवं रणगताः शूराः प्रहरन्ते निशाचर ॥ 6.89.16 ॥&lt;br&gt;&#xA;लघवश्चाल्पवीर्याश्च सुखा हीमे शरास्तव।&lt;br&gt;&#xA;नैवं शूरास्तु युध्यन्ते समरे जयकाङ्क्षिणः ॥ 6.89.17 ॥&lt;br&gt;&#xA;इत्येवं तं ब्रुवाणस्तु शरवर्षैरवाकिरत् ॥ 6.89.18 ॥&lt;br&gt;&#xA;तस्य बाणैः सुविध्वस्तं कवचं हेमभूषितम्।&lt;br&gt;&#xA;व्यशीर्यत रथोपस्थे ताराजालमिवाम्बरात् ॥ 6.89.19 ॥&lt;br&gt;&#xA;विधूतवर्मा नाराचैर्बभूव स कृतव्रणः।&lt;br&gt;&#xA;इन्द्रजित् समरे वीरः प्ररूढ इव सानुमान् ॥ 6.89.20 ॥&lt;br&gt;&#xA;ततः शरसहस्रेण सङ्क्रुद्धो रावणात्मजः।&lt;br&gt;&#xA;बिभेद समरे वीरं लक्ष्मणं भीमविक्रमः ॥ 6.89.21 ॥&lt;br&gt;&#xA;व्यशीर्यत महादिव्यं कवचं लक्ष्मणस्य च।&lt;br&gt;&#xA;कृतप्रतिकृतान्योन्यं बभूवतुरभिद्रुतौ ॥ 6.89.22 ॥&lt;br&gt;&#xA;अभीक्ष्णं निश्वसन्तौ तौ युद्ध्येतां तुमुलं युधि।&lt;br&gt;&#xA;शरसङ्कृत्तसर्वाङ्गौ सर्वतो रुधिरोक्षितौ ॥ 6.89.23 ॥&lt;br&gt;&#xA;सुदीर्घकालं तौ वीरावन्योन्यं निशितैः शरैः।&lt;br&gt;&#xA;ततक्षतुर्महात्मानौ रणकर्मविशारदौ ॥ 6.89.24 ॥&lt;br&gt;&#xA;तौ शरौघैस्तदा कीर्णौ निकृत्तकवचध्वजौ।&lt;br&gt;&#xA;स्रवन्तौ रुधिरं चोष्णं जलं प्रस्रवणाविव ॥ 6.89.25 ॥&lt;br&gt;&#xA;शरवर्षं ततो घोरं मुञ्चतोर्भीमनिस्वनम्।&lt;br&gt;&#xA;सासारयोरिवाकाशे नीलयोः कालमेघयोः ॥ 6.89.26 ॥&lt;br&gt;&#xA;तयोरथ महान् कालो व्यत्ययाद्युध्यमानयोः।&lt;br&gt;&#xA;न च तौ युद्धवैमुख्यं श्रमं वाप्युपजग्मतुः ॥ 6.89.27 ॥&lt;br&gt;&#xA;अस्त्राण्यस्त्रविदां श्रेष्ठौ दर्शयन्तौ पुनःपुनः।&lt;br&gt;&#xA;शरानुच्चावचाकारानन्तरिक्षे बबन्धतुः ॥ 6.89.28 ॥&lt;br&gt;&#xA;व्यपेतदोषमस्यन्तौ लघु चित्रं च सुष्ठु च।&lt;br&gt;&#xA;उभौ तौ तुमुलं घोरं चक्रतुर्नरराक्षसौ ॥ 6.89.29 ॥&lt;br&gt;&#xA;तयोः पृथक्पृथग्भीमः शुश्रुवे तलनिस्वनः।&lt;br&gt;&#xA;प्रकम्पयन् जनं घोरो निर्घात इव दारुणः ॥ 6.89.30 ॥&lt;br&gt;&#xA;स तयोर्भ्राजते शब्दस्तदा समरसक्तयोः।&lt;br&gt;&#xA;सुघोरयोर्निष्टनतोर्गगने मेगयोर्यथा ॥ 6.89.31 ॥&lt;br&gt;&#xA;सुवर्णपुङ्खैर्नाराचैर्बलवन्तौ कृतव्रणौ।&lt;br&gt;&#xA;प्रसुस्रुवाते रुधिरं कीर्तिमन्तौ जये धृतौ ॥ 6.89.32 ॥&lt;br&gt;&#xA;ते गात्रयोर्निपतिता रुक्मपुङ्खाः शरा युधि।&lt;br&gt;&#xA;असृङ्नद्धा विनिष्पत्य विविशुर्धरणीतलम् ॥ 6.89.33 ॥&lt;br&gt;&#xA;अन्ये सुनिशितैः शस्त्रैराकाशे सञ्जघट्टिरे।&lt;br&gt;&#xA;बभञ्जुश्चिच्छिदुश्चान्ये तयोर्बाणाः सहस्रशः ॥ 6.89.34 ॥&lt;br&gt;&#xA;स बभूव रणो घोरस्तयोर्बाणमयश्चयः।&lt;br&gt;&#xA;अग्निभ्यामिव दीप्ताभ्यां सत्रे कुशमयश्चयः ॥ 6.89.35 ॥&lt;br&gt;&#xA;तयोः कृतव्रणौ देहौ शुशुभाते महात्मनोः।&lt;br&gt;&#xA;सपुष्पाविव निष्पत्रौ वने शाल्मलिकिंशुकौ ॥ 6.89.36 ॥&lt;br&gt;&#xA;चक्रुतुस्तुमुलं घोरं सन्निपातं मुहुर्मुहुः।&lt;br&gt;&#xA;इन्द्रजिल्लक्ष्मणश्चैव परस्परवधैषिणौ ॥ 6.89.37 ॥&lt;br&gt;&#xA;लक्ष्मणो रावणिं युद्धे रावणिश्चापि लक्ष्मणम्।&lt;br&gt;&#xA;अन्योन्यं तावभिघ्नन्तौ न श्रमं प्रत्यपद्यताम् ॥ 6.89.38 ॥&lt;br&gt;&#xA;बाणजालैः शरीरस्थैरवगाढैस्तरस्विनौ।&lt;br&gt;&#xA;शुशुभाते महावीर्यो प्ररूढाविव पर्वतौ ॥ 6.89.39 ॥&lt;br&gt;&#xA;तयो रुधिरसिक्तानि संवृतानि शरैर्भृशम्।&lt;br&gt;&#xA;बभ्राजुः सर्वगात्राणि ज्वलन्त इव पावकाः ॥ 6.89.40 ॥&lt;br&gt;&#xA;तयोरथ महान् कालो व्यत्ययाद्युध्यमानयोः।&lt;br&gt;&#xA;न च तौ युद्धवैमुख्यं श्रमं वाप्युपजग्मतुः ॥ 6.89.41 ॥&lt;br&gt;&#xA;अथ समरपरिश्रमं निहन्तुं समरमुखेष्वजितस्य लक्ष्मणस्य।&lt;br&gt;&#xA;प्रियहितमुपपादयन् महौजाः समरमुपेत्य विभीषणोऽवतस्थे ॥ 6.89.42 ॥&lt;/p&gt;</description>
    </item>
    <item>
      <title>०९० विभीषणेन रक्षोहननम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/090_vibhIShaNena_raxohananam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/090_vibhIShaNena_raxohananam/</guid>
      <description>&lt;p&gt;युध्यमानौ तु तौ दृष्ट्वा प्रसक्तौ नराक्षसौ।&lt;br&gt;&#xA;प्रभिन्नाविव मातङ्गौ परस्परवधैषिणौ ॥ 6.90.1 ॥&lt;br&gt;&#xA;तौ द्रष्टुकामः सङ्ग्रामे परस्परगतौ बली।&lt;br&gt;&#xA;शूरः स रावणभ्राता तस्थौ सङ्ग्राममूर्धनि ॥ 6.90.2 ॥&lt;br&gt;&#xA;ततो विस्फारयामास महद्धनुरवस्थितः।&lt;br&gt;&#xA;उत्ससर्ज च तीक्ष्णाग्रान् राक्षसेषु महाशरान् ॥ 6.90.3 ॥&lt;br&gt;&#xA;ते शराः शिखिसङ्काशा निपतन्तः समाहिताः।&lt;br&gt;&#xA;राक्षसान् दारयामासुर्वज्राणीव महागिरीन् ॥ 6.90.4 ॥&lt;br&gt;&#xA;विभीषणस्यानुचरास्तेऽपि शूलासिपट्टिशैः।&lt;br&gt;&#xA;चिच्छिदुः समरे वीरान् राक्षसान् राक्षसोत्तमाः ॥ 6.90.5 ॥&lt;br&gt;&#xA;राक्षसैस्तैः परिवृतः स तदा तु विभीषणः।&lt;br&gt;&#xA;बभौ मध्ये प्रहृष्टानां कलभानामिव द्विपः ॥ 6.90.6 ॥&lt;br&gt;&#xA;ततः सञ्चोदयानो वै हरीन् रक्षो रणप्रियान्।&lt;br&gt;&#xA;उवाच वचनं काले कालज्ञो रक्षसां वरः ॥ 6.90.7 ॥&lt;br&gt;&#xA;एकोऽयं राक्षसेन्द्रस्य परायणमिव स्थितः।&lt;br&gt;&#xA;एतच्छेषं बलं तस्य किं तिष्ठत हरीश्वराः ॥ 6.90.8 ॥&lt;br&gt;&#xA;अस्मिन् विनिहते पापे राक्षसे रणमूर्धनि।&lt;br&gt;&#xA;रावणं वर्जयित्वा तु शेषमस्य हतं बलम् ॥ 6.90.9 ॥&lt;br&gt;&#xA;प्रहस्तो निहतो वीरो निकुम्भश्च महाबलः।&lt;br&gt;&#xA;कुम्भकर्णश्च कुम्भश्च धूम्राक्षश्च निशाचरः ॥ 6.90.10 ॥&lt;br&gt;&#xA;जम्बुमाली महामाली तीक्ष्णवेगोऽशनिप्रभः।&lt;br&gt;&#xA;सुप्तघ्नो यज्ञकोपश्च वज्रदंष्ट्रश्च राक्षसः ॥ 6.90.11 ॥&lt;br&gt;&#xA;संह्रादी विकटो निघ्नस्तपनो दम एव च।&lt;br&gt;&#xA;प्रघासः प्रघसश्चैव प्रजङ्घो जङ्घ एव च ॥ 6.90.12 ॥&lt;br&gt;&#xA;अग्निकेतुश्च दुर्धर्षो रश्मिकेतुश्च वीर्यवान्।&lt;br&gt;&#xA;विद्युज्जिह्वो द्विजिह्वश्च सूर्यशत्रुश्च राक्षसः ॥ 6.90.13 ॥&lt;br&gt;&#xA;अकम्पनः सुपार्श्वश्च चक्रमाली च राक्षसः।&lt;br&gt;&#xA;कम्पनः सत्त्ववन्तौ तौ देवान्तकनरान्तकौ ॥ 6.90.14 ॥&lt;br&gt;&#xA;एतान्निहत्यातिबलान् बहून् राक्षससत्तमान्।&lt;br&gt;&#xA;बाहुभ्यां सागरं तीर्त्वा लङ्घ्यतां गोष्पदं लघु ॥ 6.90.15 ॥&lt;br&gt;&#xA;एतावदेव शेषं वो जेतव्यमिह वानराः।&lt;br&gt;&#xA;हताः सर्वे समागम्य राक्षसा बलदर्पिताः ॥ 6.90.16 ॥&lt;br&gt;&#xA;अयुक्तं निधनं कर्तुं पुत्रस्य जनितुर्मम।&lt;br&gt;&#xA;घृणामपास्य रामार्थे निहन्यां भ्रातुरात्मजम् ॥ 6.90.17 ॥&lt;br&gt;&#xA;तमेवैष महाबाहुर्लक्ष्मणः शमयिष्यति।&lt;br&gt;&#xA;वानरा घ्नत सम्भूय भृत्यानस्य समीपगान् ॥ 6.90.18 ॥&lt;br&gt;&#xA;इति तेनातियशसा राक्षसेनाभिचोदिताः।&lt;br&gt;&#xA;वानरेन्द्रा जहृषिरे लाङ्गूलानि च विव्यधुः ॥ 6.90.19 ॥&lt;br&gt;&#xA;ततस्ते कपिशार्दूलाः क्ष्वेलन्तश्च मुहुर्मुहुः।&lt;br&gt;&#xA;मुमुचुर्विविधान्नादान् मेघान् दृष्ट्वेव बर्हिणः ॥ 6.90.20 ॥&lt;br&gt;&#xA;जाम्बवानपि तैः सर्वैः स्वयूथैरपि संवृतः।&lt;br&gt;&#xA;अश्मभिस्ताडयामास नखैर्दन्तैश्च राक्षसान् ॥ 6.90.21 ॥&lt;br&gt;&#xA;निघ्नन्तमृक्षाधिपतिं राक्षसास्ते महाबलाः।&lt;br&gt;&#xA;परिवव्रुभयं त्यक्त्वा तमनेकविधायुधाः ॥ 6.90.22 ॥&lt;br&gt;&#xA;शरैः परशुभिस्तीक्ष्णैः पट्टिशैर्यष्टितोमरैः।&lt;br&gt;&#xA;जाम्बवन्तं मृधे जघ्नुर्निघ्नन्तं राक्षसीं चमूम् ॥ 6.90.23 ॥&lt;br&gt;&#xA;स सम्प्रहारस्तुमुलः सञ्जज्ञे कपिरक्षसाम्।&lt;br&gt;&#xA;देवासुराणां क्रुद्धानां यथा भीमो महास्वनः ॥ 6.90.24 ॥&lt;br&gt;&#xA;[स लक्ष्मणं स्वयं पृष्ठादवरोप्य महामनाः ॥ ] रक्षसां कदनं चक्रे समासाद्य सहस्रशः ॥ 6.90.25 ॥&lt;br&gt;&#xA;स दत्त्वा तुमुलं युद्धं पितृव्यस्येन्द्रजिद्युधि।&lt;br&gt;&#xA;लक्ष्मणं परवीरघ्नं पुनरेवाभ्यधावत ॥ 6.90.26 ॥&lt;br&gt;&#xA;तौ प्रयुद्धौ तदा वीरौ मृधे लक्ष्मणराक्षसौ।&lt;br&gt;&#xA;शरौघानभिवर्षन्तौ जघ्नतुस्तौ परस्परम् ॥ 6.90.27 ॥&lt;br&gt;&#xA;अभीक्ष्णमन्तर्दधतुः शरजालैर्महाबलौ।&lt;br&gt;&#xA;चन्द्रादित्याविवोष्णान्ते यथा मेघैस्तरस्विनौ ॥ 6.90.28 ॥&lt;br&gt;&#xA;न ह्यादानं न सन्धानं धनुषो वा परिग्रहः।&lt;br&gt;&#xA;न विप्रमोक्षो बाणानां न विकर्षो न विग्रहः ॥ 6.90.29 ॥&lt;br&gt;&#xA;न मुष्टिप्रतिसन्धानं न लक्ष्यप्रतिपादनम्।&lt;br&gt;&#xA;अदृश्यत तयोस्तत्र युध्यतोः पाणिलाघवात् ॥ 6.90.30 ॥&lt;br&gt;&#xA;चापवेगविनिर्मुक्तबाणजालैः समन्ततः।&lt;br&gt;&#xA;अन्तरिक्षे हि सञ्छन्ने न रूपाणि चकाशिरे ॥ 6.90.31 ॥&lt;br&gt;&#xA;लक्ष्मणो रावणिं प्राप्य रावणिश्चापि लक्ष्मणम्।&lt;br&gt;&#xA;अव्यवस्था भवत्युग्रा ताभ्यामन्योन्यविग्रहे ॥ 6.90.32 ॥&lt;br&gt;&#xA;ताभ्यामुभाभ्यां तरसा विसृष्टैर्विशिखैः शितैः।&lt;br&gt;&#xA;निरन्तरमिवाकाशं बभूव तमसावृतम् ॥ 6.90.33 ॥&lt;br&gt;&#xA;तैः पतद्भिश्च बहुभिस्तयोः शरशतैः शितैः।&lt;br&gt;&#xA;दिशश्च प्रदिशश्चैव बभूवुः शरसङ्कुलाः ॥ 6.90.34 ॥&lt;br&gt;&#xA;तमसा संवृतं सर्वमासीद्भीमतरं महत्।&lt;br&gt;&#xA;अस्तं गते सहस्रांशौ संवृतं तमसेव हि ॥ 6.90.35 ॥&lt;br&gt;&#xA;रुधिरौघमहानद्यः प्रावर्तन्त सहस्रशः।&lt;br&gt;&#xA;क्रव्यादा दारुणा वाग्भिश्चिक्षिपुर्भीमनिस्वनम् ॥ 6.90.36 ॥&lt;br&gt;&#xA;न तदानीं ववौ वायुर्न च जज्वाल पावकः।&lt;br&gt;&#xA;स्वस्त्यस्तु लोकेभ्य इति जजल्पुश्च महर्षयः ॥ 6.90.37 ॥&lt;br&gt;&#xA;सम्पेतुश्चात्र सम्प्राप्ता गन्धर्वाः सह चारणैः ॥ 6.90.38 ॥&lt;br&gt;&#xA;अथ राक्षससिंहस्य कृष्णान् कनकभूषणान्।&lt;br&gt;&#xA;शरैश्चतुर्भिः सौमित्रिर्विव्याध चतुरो हयान् ॥ 6.90.39 ॥&lt;br&gt;&#xA;ततोऽपरेण भल्लेन शितेन निशितेन च।&lt;br&gt;&#xA;सम्पूर्णायतमुक्तेन सुपत्रेण सुवर्चसा ॥ 6.90.40 ॥&lt;br&gt;&#xA;महेन्द्राशनिकल्पेन सुतस्य विचरिष्यतः।&lt;br&gt;&#xA;स तेन बाणाशनिना तलशब्दानुनादिना ॥ 6.90.41 ॥&lt;br&gt;&#xA;लाघवाद्राघवः श्रीमान् शिरः कायादपाहरत् ॥ 6.90.42 ॥&lt;br&gt;&#xA;स यन्तरि महातेजा हते मन्दोदरीसुतः ॥ 6.90.43 ॥&lt;br&gt;&#xA;स्वयं सारथ्यमकरोत् पुनश्च धनुरस्पृशत्।&lt;br&gt;&#xA;तदद्भुतमभूत्तत्र सामर्थ्यं पश्यतां युधि ॥ 6.90.44 ॥&lt;br&gt;&#xA;हयेषु व्यग्रहस्तं तं विव्याध निशितैः शरैः।&lt;br&gt;&#xA;धनुष्यथ पुनर्व्यग्रे हयेषु मुमुचे शरान् ॥ 6.90.45 ॥&lt;br&gt;&#xA;छिद्रेषु तेषु बाणेषु सौमित्रिः शीघ्रविक्रमः।&lt;br&gt;&#xA;अर्दयामास बाणौघैर्विचरन्तमभीतवत् ॥ 6.90.46 ॥&lt;br&gt;&#xA;निहतं सारथिं दृष्ट्वा समरे रावणात्मजः।&lt;br&gt;&#xA;प्रजहौ समरोद्धर्षं विषण्णः स बभूव ह ॥ 6.90.47 ॥&lt;br&gt;&#xA;विषण्णवदनं दृष्ट्वा राक्षसं हरियूथपाः।&lt;br&gt;&#xA;ततः परमसंहृष्टा लक्ष्मणं चाभ्यपूजयन् ॥ 6.90.48 ॥&lt;br&gt;&#xA;ततः प्रमाथी शरभो रभसो गन्धमादनः।&lt;br&gt;&#xA;अमृष्यमाणाश्चत्वारश्चक्रुर्वेगं हरीश्वराः ॥ 6.90.49 ॥&lt;br&gt;&#xA;ते चास्य हयमुख्येषु तूर्णमुत्प्लुत्य वानराः।&lt;br&gt;&#xA;चतुर्षु समहावीर्या निपेतुर्भीमविक्रमाः ॥ 6.90.50 ॥&lt;br&gt;&#xA;तेषामधिष्ठितानां तैर्वानरैः पर्वतोपमैः।&lt;br&gt;&#xA;मुखेभ्यो रुधिरं रक्तं हयानां समवर्तत ॥ 6.90.51 ॥&lt;br&gt;&#xA;ते हया मथिता भग्ना व्यसवो धरणीं गताः।&lt;br&gt;&#xA;ते निहत्य हयांस्तस्य प्रमथ्य च महारथम् ॥ 6.90.52 ॥&lt;br&gt;&#xA;स हताश्वादवप्लुत्य रथान्मथितसारथेः।&lt;br&gt;&#xA;शरवर्षेण सौमित्रिमभ्यधावत रावणिः ॥ 6.90.53 ॥&lt;br&gt;&#xA;ततो महेन्द्रप्रतिमः स लक्ष्मणः पदातिनं तं निशितैः शरोत्तमैः।&lt;br&gt;&#xA;सृजन्तमाजौ निशितान् शरोत्तमान् भृशं तदा बाणगणैर्न्यवारयत् ॥ 6.90.54 ॥&lt;/p&gt;</description>
    </item>
    <item>
      <title>०९१ इन्द्रजिदश्वमरणम्</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/091_indrajidashvamaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/091_indrajidashvamaraNam/</guid>
      <description>&lt;p&gt;स हताश्वो महातेजा भूमौ तिष्ठन्निशाचरः।&lt;br&gt;&#xA;इन्द्रजित् परमक्रुद्धः सम्प्रजज्वाल तेजसा ॥ 6.91.1 ॥&lt;br&gt;&#xA;तौ धन्विनौ जिघांसन्तावन्योन्यमिषुभिर्भृशम्।&lt;br&gt;&#xA;विजयेनाभिनिष्क्रान्तौ वने गजवृषाविव ॥ 6.91.2 ॥&lt;br&gt;&#xA;निबर्हयन्तश्चान्योन्यं ते राक्षसवनौकसः।&lt;br&gt;&#xA;भर्तारं न जहुर्युद्धे सम्पतन्तस्ततस्ततः ॥ 6.91.3 ॥&lt;br&gt;&#xA;ततस्तान् राक्षसान् सर्वान् हर्षयन् रावणात्मजः।&lt;br&gt;&#xA;स्तुवानो हर्षमाणश्च इदं वचनमब्रवीत् ॥ 6.91.4 ॥&lt;br&gt;&#xA;तमसा बहुलेनेमाः संसक्ताः सर्वतो दिशः।&lt;br&gt;&#xA;नेह विज्ञायते स्वो वा परो वा राक्षसोत्तमाः ॥ 6.91.5 ॥&lt;br&gt;&#xA;धृष्टं भवन्तो युध्यन्तु हरीणां मोहनाय वै।&lt;br&gt;&#xA;अहं तु रथमास्थाय आगमिष्यामि संयुगम् ॥ 6.91.6 ॥&lt;br&gt;&#xA;तथा भवन्तः कुर्वन्तु यथेमे काननौकसः।&lt;br&gt;&#xA;न युद्ध्येयुर्दुरात्मानः प्रविष्टे नगरं मयि ॥ 6.91.7 ॥&lt;br&gt;&#xA;इत्युक्त्वा रावणसुतो वञ्चयित्वा वनौकसः।&lt;br&gt;&#xA;प्रविवेश पुरीं लङ्कां रथहेतोरमित्रहा ॥ 6.91.8 ॥&lt;br&gt;&#xA;स रथं भूषयित्वा तु रुचिरं हेमभूषितम्।&lt;br&gt;&#xA;प्रासासिशतसम्पूर्णं युक्तं परमवाजिभिः ॥ 6.91.9 ॥&lt;br&gt;&#xA;अधिष्ठितं हयज्ञेन सूतेनाप्तोपदेशिना।&lt;br&gt;&#xA;आरुरोह महातेजा रावणिः समितिञ्जयः ॥ 6.91.10 ॥&lt;br&gt;&#xA;स राक्षसगणैर्मुख्यैर्वृतो मन्दोदरीसुतः।&lt;br&gt;&#xA;निर्ययौ नगरात्तूर्णं कृतान्तबलचोदितः ॥ 6.91.11 ॥&lt;br&gt;&#xA;सोऽभिनिष्क्रम्य नगरादिन्द्रजित् परवीरहा।&lt;br&gt;&#xA;आभ्ययाज्जवनैरश्वैर्लक्ष्मणं सविभीषणम् ॥ 6.91.12 ॥&lt;br&gt;&#xA;वानराश्च महावीर्या राक्षसश्च विभीषणः।&lt;br&gt;&#xA;विस्मयं परमं जग्मुर्लाघवात्तस्य धीमतः ॥ 6.91.13 ॥&lt;br&gt;&#xA;रावणिश्चापि सङ्क्रुद्धो रणे वानरयूथपान्।&lt;br&gt;&#xA;पातयामास बाणौघैः शतशोऽथ सहस्रशः ॥ 6.91.14 ॥&lt;br&gt;&#xA;स मण्डलीकृतधनू रावणिः समितिञ्जयः।&lt;br&gt;&#xA;हरीनभ्यहनत् क्रुद्धः परं लाघवमास्थितः ॥ 6.91.15 ॥&lt;br&gt;&#xA;ते वध्यमाना हरयो नाराचैर्भीमविक्रमाः।&lt;br&gt;&#xA;सौमित्रिं शरणं प्राप्ताः प्रजापतिमिव प्रजाः ॥ 6.91.16 ॥&lt;br&gt;&#xA;ततः समरकोपेन ज्वलितो रघुनन्दनः।&lt;br&gt;&#xA;चिच्छेद कार्मुकं तस्य दर्शयन् पाणिलाघवम् ॥ 6.91.17 ॥&lt;br&gt;&#xA;सोऽन्यत् कार्मुकमादय सज्यं चक्रे त्वरन्निव।&lt;br&gt;&#xA;तदप्यस्य त्रिभिर्बाणैर्लक्ष्मणो निरकृन्तत ॥ 6.91.18 ॥&lt;br&gt;&#xA;अथैनं छिन्नधन्वानमाशीविषविषोपमैः।&lt;br&gt;&#xA;विव्याधोरसि सौमित्री रावणिं पञ्चभिः शरैः ॥ 6.91.19 ॥&lt;br&gt;&#xA;ते तस्य कायं निर्भिद्य महाकार्मुकनिस्सृताः।&lt;br&gt;&#xA;निपेतुर्धरणीं बाणा रक्ता इव महोरगाः ॥ 6.91.20 ॥&lt;br&gt;&#xA;स भिन्नवर्मा रुधिरं वमन् वक्त्रेण रावणिः।&lt;br&gt;&#xA;जग्राह कार्मुकश्रेष्ठं दृढज्यं बलवत्तरम् ॥ 6.91.21 ॥&lt;br&gt;&#xA;स लक्ष्मणं समुद्दिश्य परं लाघवमास्थितः।&lt;br&gt;&#xA;ववर्ष शरवर्षाणि वर्षाणीव पुरन्दरः ॥ 6.91.22 ॥&lt;br&gt;&#xA;मुक्तमिन्द्रजिता तत्तु शरवर्षमरिन्दमः।&lt;br&gt;&#xA;अवारयदसम्भ्रान्तो लक्ष्मणः सुदुरासदम् ॥ 6.91.23 ॥&lt;br&gt;&#xA;दर्शयामास च तदा रावणिं रघुनन्दनः।&lt;br&gt;&#xA;असम्भ्रान्तो महातेजास्तदद्भुतमिवाभवत् ॥ 6.91.24 ॥&lt;br&gt;&#xA;ततस्तान् राक्षसान् सर्वांस्त्रिभिरेकैकमाहवे ॥ 6.91.25 ॥&lt;br&gt;&#xA;अविध्यत् परमक्रुद्धः शीघ्रास्त्रं सम्प्रदर्शयन्।&lt;br&gt;&#xA;राक्षसेन्द्रसुतं चापि बाणौघैः समताडयत् ॥ 6.91.26 ॥&lt;br&gt;&#xA;सोऽतिविद्धो बलवता शत्रुणा शत्रुघातिना।&lt;br&gt;&#xA;असक्तं प्रेषयामास लक्ष्मणाय बहून् शरान् ॥ 6.91.27 ॥&lt;br&gt;&#xA;सारथेरस्य च रणे रथिनो रथसत्तमः।&lt;br&gt;&#xA;शिरो जहार धर्मात्मा भल्लेनानतपर्वणा ॥ 6.91.28 ॥&lt;br&gt;&#xA;असूतास्ते हयास्तत्र रथमूहुरविक्लवाः।&lt;br&gt;&#xA;मण्डलान्यभिधावन्तस्तदद्भुतमिवाभवत् ॥ 6.91.29 ॥&lt;br&gt;&#xA;अमर्षवशमापन्नः सौमित्रिर्द्दढविक्रमः।&lt;br&gt;&#xA;प्रत्यविद्ध्यद्धयांस्तस्य शरैर्वित्रासयन् रणे ॥ 6.91.30 ॥&lt;br&gt;&#xA;अमृष्यमाणस्तत्कर्म रावणस्य सुतो बली।&lt;br&gt;&#xA;विव्याध दशभिर्बाणैः सौमित्रिं तममर्षणम् ॥ 6.91.31 ॥&lt;br&gt;&#xA;ते तस्य वज्रप्रतिमाः शराः सर्पविषोपमाः।&lt;br&gt;&#xA;विलयं जग्मुराहत्य कवचं काञ्चनप्रभम् ॥ 6.91.32 ॥&lt;br&gt;&#xA;ललाटे लक्ष्मणं बाणैः सुपुङ्खैस्त्रिभिरिन्द्रजित्।&lt;br&gt;&#xA;अविध्यत् परमक्रुद्धः शीघ्रास्त्रं च प्रदर्शयन् ॥ 6.91.33 ॥&lt;br&gt;&#xA;तैः पृषत्कैर्ललाटस्थैः शुशुभे रघुनन्दनः।&lt;br&gt;&#xA;रणाग्रे समरश्लाघी त्रिशृङ्ग इव पर्वतः ॥ 6.91.34 ॥&lt;br&gt;&#xA;तमाशु प्रतिविव्याध लक्ष्मणः पञ्चभिः शरैः।&lt;br&gt;&#xA;विकृष्येन्द्रजितो युद्धे वदने शुभकुण्डले ॥ 6.91.35 ॥&lt;br&gt;&#xA;लक्ष्मणेन्द्रजितौ वीरौ महाबलशरासनौ।&lt;br&gt;&#xA;अन्योन्यं जघ्नतुर्बाणैर्विशिखैर्भीमविक्रमौ ॥ 6.91.36 ॥&lt;br&gt;&#xA;ततः शोणितदिग्धाङ्गौ लक्ष्मणेन्द्रजितावुभौ।&lt;br&gt;&#xA;रणे तौ रेजतुर्वीरौ पुष्पिताविव किंशुकौ ॥ 6.91.37 ॥&lt;br&gt;&#xA;तौ परस्परमभ्येत्य सर्वगात्रेषु धन्विनौ।&lt;br&gt;&#xA;घोरैर्विव्यधतुर्बाणैः कृतभावावुभौ जये ॥ 6.91.38 ॥&lt;br&gt;&#xA;ततः समरकोपेन संयुक्तो रावणात्मजः।&lt;br&gt;&#xA;विभीषणं त्रिभिर्बाणैर्विव्याध वदने शुभे ॥ 6.91.39 ॥&lt;br&gt;&#xA;अयोमुखैस्त्रिर्भिर्विद्ध्वा राक्षसेन्द्रं विभीषणम्।&lt;br&gt;&#xA;एकैकेनाभिविव्याध तान् सर्वान् हरियूथपान् ॥ 6.91.40 ॥&lt;br&gt;&#xA;तस्मै दृढतरं क्रुद्धो जघान गदया हयान्।&lt;br&gt;&#xA;विभीषणो महातेजा रावणेः स दुरात्मनः ॥ 6.91.41 ॥&lt;br&gt;&#xA;स हताश्वादवप्लुत्य रथान्निहतसारथेः।&lt;br&gt;&#xA;रथशक्तिं महातेजाः पितृव्याय मुमोच ह ॥ 6.91.42 ॥&lt;br&gt;&#xA;तामापतन्तीं सम्प्रेक्ष्य सुमित्रानन्दवर्धनः।&lt;br&gt;&#xA;चिच्छेद निशितैर्बाणैर्दशधा साऽपतद्भुवि ॥ 6.91.43 ॥&lt;br&gt;&#xA;तस्मै दृढधनुः क्रुद्धो हताश्वाय विभीषणः।&lt;br&gt;&#xA;वज्रस्पर्शसमान् पञ्च ससर्जोरसि मार्गणान् ॥ 6.91.44 ॥&lt;br&gt;&#xA;ते तस्य कायं निर्भिद्य रुक्मपुङ्खा निमित्तगाः।&lt;br&gt;&#xA;बभूवुर्लोहितादिग्धा रक्ता इव महोरगाः ॥ 6.91.45 ॥&lt;br&gt;&#xA;स पितृव्याय सङ्क्रुद्ध इन्द्रजिच्छरमाददे।&lt;br&gt;&#xA;उत्तमं रक्षसां मध्ये यमदत्तं महाबलः ॥ 6.91.46 ॥&lt;br&gt;&#xA;तं समीक्ष्य महातेजा महेषुं तेन संहितम्।&lt;br&gt;&#xA;लक्ष्मणोऽप्याददे बाणमन्यं भीमपराक्रमः ॥ 6.91.47 ॥&lt;br&gt;&#xA;कुबेरेण स्वयं स्वप्ने स्वस्मै दत्तं महात्मना।&lt;br&gt;&#xA;दुर्जयं दुर्विषह्यं च सेन्द्रैरपि सुरासुरैः ॥ 6.91.48 ॥&lt;br&gt;&#xA;तयोस्ते धनुषी श्रेष्ठे बाहुभिः परिघोपमैः।&lt;br&gt;&#xA;विकृष्यमाणे बलवत् क्रौञ्चाविव चुकूजतुः ॥ 6.91.49 ॥&lt;br&gt;&#xA;ताभ्यां तौ धनुषि श्रेष्ठे संहितौ सायकोत्तमौ।&lt;br&gt;&#xA;विकृष्यमाणौ वीराभ्यां भृशं जज्वलतुः श्रिया ॥ 6.91.50 ॥&lt;br&gt;&#xA;तौ भासयन्तावाकाशं धनुर्भ्यां विशिखौ च्युतौ।&lt;br&gt;&#xA;मुखेन मुखमाहत्य सन्निपेततुरोजसा ॥ 6.91.51 ॥&lt;br&gt;&#xA;सन्निपातस्तयोरासीच्छरयोर्घोररूपयोः।&lt;br&gt;&#xA;सधूमविस्फुलिङ्गश्च तज्जोऽग्निर्दारुणोऽभवत् ॥ 6.91.52 ॥&lt;br&gt;&#xA;तौ महाग्रहसङ्काशावन्योन्यं सन्निपत्य च।&lt;br&gt;&#xA;सङ्ग्रामे शतधा यान्तौ मेदिन्यां विनिपेततुः ॥ 6.91.53 ॥&lt;br&gt;&#xA;शरौ प्रतिहतौ दृष्ट्वा तावुभौ रणमूर्धनि।&lt;br&gt;&#xA;व्रीडितौ जातरोषौ च लक्ष्मणेन्द्रजितौ तदा ॥ 6.91.54 ॥&lt;br&gt;&#xA;सुसंरब्धस्तु सौमित्रिरस्त्रं वारुणमाददे ॥ 6.91.55 ॥&lt;br&gt;&#xA;रौद्रं महेन्द्रजिद्युद्धे व्यसृजद्युधि निष्ठितः।&lt;br&gt;&#xA;तेन तद्विहतं त्वस्त्रं वारुणं परमाद्भुतम् ॥ 6.91.56 ॥&lt;br&gt;&#xA;ततः क्रुद्धो महातेजा इन्द्रजित् समितिञ्जयः।&lt;br&gt;&#xA;आग्नेयं सन्दधे दीप्तं स लोकं सङ्क्षिपन्निव ॥ 6.91.57 ॥&lt;br&gt;&#xA;सौरेणास्त्रेण तद्वीरो लक्ष्मणः प्रत्यवारयत् ॥ 6.91.58 ॥&lt;br&gt;&#xA;अस्त्रं निवारितं दृष्ट्वा रावणिः क्रोधमूर्च्छितः।&lt;br&gt;&#xA;आसुरं शत्रुनाशाय घोरमस्त्रं समाददे ॥ 6.91.59 ॥&lt;br&gt;&#xA;तस्माच्चापाद्विनिष्पेतुर्भास्वराः कूटमुद्गराः।&lt;br&gt;&#xA;शूलानि च भुशुण्ड्यश्च गदाः खड्गाः परश्वधाः ॥ 6.91.60 ॥&lt;br&gt;&#xA;अवार्यं सर्वभूतानां सर्वशत्रुविनाशनम्।&lt;br&gt;&#xA;माहेश्वरेण द्युतिमांस्तदस्त्रं प्रत्यवारयत् ॥ 6.91.61 ॥&lt;br&gt;&#xA;तयोः सुतुमुलं युद्धं सम्बभूवाद्भुतोपमम्।&lt;br&gt;&#xA;गगनस्थानि भूतानि लक्ष्मणं पर्यवारयन् ॥ 6.91.62 ॥&lt;br&gt;&#xA;भैरवाभिरुते भीमे युद्धे वानररक्षसाम्।&lt;br&gt;&#xA;भूतैर्बहुभिराकाशं विस्मितैरावृतं बभौ ॥ 6.91.63 ॥&lt;br&gt;&#xA;ऋषयः पितरो देवा गन्धर्वा गरुडोरगाः।&lt;br&gt;&#xA;शतक्रतुं पुरस्कृत्य ररक्षुर्लक्ष्मणं रणे ॥ 6.91.64 ॥&lt;br&gt;&#xA;अथान्यं मार्गणश्रेष्ठं सन्दधे राघवानुजः।&lt;br&gt;&#xA;हुताशनसमस्पर्शं रावणात्मजदारणम् ॥ 6.91.65 ॥&lt;br&gt;&#xA;सुपत्रमनुवृत्ताङ्गं सुपर्वाणं सुसंस्थितम्।&lt;br&gt;&#xA;सुवर्णविकृतं वीरः शरीरान्तकरं शरम् ॥ 6.91.66 ॥&lt;br&gt;&#xA;दुरावारं दुर्विषह्यं राक्षसानां भयावहम्।&lt;br&gt;&#xA;आशीविषविषप्रख्यं देवसङ्घैः समर्चितम् ॥ 6.91.67 ॥&lt;br&gt;&#xA;येन शक्रो महातेजा दानवानजयत् प्रभुः।&lt;br&gt;&#xA;पुरा दैवासुरे युद्धे वीर्यवान् हरिवाहनः ॥ 6.91.68 ॥&lt;br&gt;&#xA;तदैन्द्रमस्त्रं सौमित्रिः संयुगेष्वपराजितम्।&lt;br&gt;&#xA;शरश्रेष्ठं धनुः श्रेष्ठे नरश्रेष्ठोऽभिसन्दधे ॥ 6.91.69 ॥&lt;br&gt;&#xA;सन्धायामित्रदलनं विचकर्ष शरासनम्।&lt;br&gt;&#xA;सज्यमायम्य दुर्धर्षं कालो लोकक्षये यथा ॥ 6.91.70 ॥&lt;br&gt;&#xA;सन्धाय धनुषि श्रेष्ठे विकर्षन्निदमब्रवीत्।&lt;br&gt;&#xA;लक्ष्मीवाल्ँलक्ष्मणो वाक्यमर्थसाधकमात्मनः ॥ 6.91.71 ॥&lt;br&gt;&#xA;धर्मात्मा सत्यसन्धश्च रामो दाशरथिर्यदि।&lt;br&gt;&#xA;पौरुषे चाप्रतिद्वन्द्वः शरैनं जहि रावणिम् ॥ 6.91.72 ॥&lt;br&gt;&#xA;लक्ष्मणः समरे वीरः ससर्जेन्द्रजितं प्रति।&lt;br&gt;&#xA;ऐन्द्रास्त्रेण समायोज्य लक्ष्मणः परवीरहा ॥ 6.91.73 ॥&lt;br&gt;&#xA;स शिरः सशिरस्त्राणं श्रीमज्ज्वलितकुण्डलम्।&lt;br&gt;&#xA;प्रमथ्येन्द्रजितः कायात् पातयामास भूतले ॥ 6.91.74 ॥&lt;br&gt;&#xA;तद्राक्षसतनूजस्य छिन्नस्कन्धं शिरो महत्।&lt;br&gt;&#xA;तपनीयनिभं भूमौ ददृशे रुधिरोक्षितम् ॥ 6.91.75 ॥&lt;br&gt;&#xA;हतस्तु निपपाताशु धरण्यां रावणात्मजः।&lt;br&gt;&#xA;कवची सशिरस्त्राणो विध्वस्तः सशरासनः ॥ 6.91.76 ॥&lt;br&gt;&#xA;चुक्रुशुस्ते ततः सर्वे वानराः सविभीषणाः।&lt;br&gt;&#xA;हृष्यन्तो निहते तस्मिन् देवा वृत्रवधे यथा ॥ 6.91.77 ॥&lt;br&gt;&#xA;अथान्तरिक्षे देवानामृषीणां च महात्मनाम्।&lt;br&gt;&#xA;अभिजज्ञे च सन्नादो गन्धर्वाप्सरसामपि ॥ 6.91.78 ॥&lt;br&gt;&#xA;पतितं तमभिज्ञाय राक्षसी सा महाचमूः।&lt;br&gt;&#xA;वध्यमाना दिशो भेजे हरिभिर्जितकाशिभिः ॥ 6.91.79 ॥&lt;br&gt;&#xA;वानरैर्वध्यमानास्ते शस्त्राण्युत्सृज्य राक्षसाः।&lt;br&gt;&#xA;लङ्कामभिमुखाः सस्त्रुर्नष्टसञ्ज्ञाः प्रधाविताः ॥ 6.91.80 ॥&lt;br&gt;&#xA;दुद्रुवुर्बहुधा भीता राक्षसाः शतशो दिशः।&lt;br&gt;&#xA;त्यक्त्वा प्रहरणान् सर्वे पट्टिशासिपरश्वधान् ॥ 6.91.81 ॥&lt;br&gt;&#xA;केचिल्लङ्कां परित्रस्ताः प्रविष्टा वानरार्दिताः।&lt;br&gt;&#xA;समुद्रे पतिताः केचित् केचित् पर्वतमाश्रिताः ॥ 6.91.82 ॥&lt;br&gt;&#xA;हतमिन्द्रजितं दृष्ट्वा शयानं समरक्षितौ।&lt;br&gt;&#xA;राक्षसानां सहस्रेषु न कश्चित् प्रत्यदृश्यत ॥ 6.91.83 ॥&lt;br&gt;&#xA;यथाऽस्तं गत आदित्ये नावतिष्ठन्ति रश्मयः।&lt;br&gt;&#xA;तथा तस्मिन्निपतिते राक्षसास्ते गता दिशः ॥ 6.91.84 ॥&lt;br&gt;&#xA;शान्तरश्मिरिवादित्यो निर्वाण इव पावकः।&lt;br&gt;&#xA;स बभूव महातेजा व्यपास्तगतजीवितः ॥ 6.91.85 ॥&lt;br&gt;&#xA;प्रशान्तपीडाबहुलो नष्टारिष्टः प्रतापवान्।&lt;br&gt;&#xA;बभूव लोकः पतिते राक्षसेन्द्रसुते तदा ॥ 6.91.86 ॥&lt;br&gt;&#xA;हर्षं च शक्रो भगवान् सह सर्वैः सुरर्षभैः।&lt;br&gt;&#xA;जगाम निहते तस्मिन् राक्षसे पापकर्मणि ॥ 6.91.87 ॥&lt;br&gt;&#xA;आकाशे चापि देवानां शुश्रुवे दुन्दुभिस्वनः ॥ 6.91.88 ॥&lt;br&gt;&#xA;नृत्यद्भिरप्सरोभिश्च गन्धर्वैश्च महात्मभिः ॥ 6.91.89 ॥&lt;br&gt;&#xA;ववृषुः पुष्पवर्षाणि तदद्भुतमभूत्तदा।&lt;br&gt;&#xA;प्रशशंसुर्हते तस्मिन् राक्षसे क्रूरकर्मणि ॥ 6.91.90 ॥&lt;br&gt;&#xA;शुद्धा आपो दिशश्चैव जहृषुर्दैत्यदानवाः ॥ 6.91.91 ॥&lt;br&gt;&#xA;ऊचुश्च सहिताः सर्वे देवगन्धर्वदानवाः।&lt;br&gt;&#xA;विज्वराः शान्तकलुषा ब्राह्मणा विचरन्त्विति ॥ 6.91.92 ॥&lt;br&gt;&#xA;ततोऽभ्यनन्दन् संहृष्टाः समरे हरियूथपाः।&lt;br&gt;&#xA;तमप्रतिबलं दृष्ट्वा हतं नैर्ऋतपुङ्गवम् ॥ 6.91.93 ॥&lt;br&gt;&#xA;विभीषणो हनूमांश्च जाम्बवांश्चर्क्षयूथपः।&lt;br&gt;&#xA;विजयेनाभिनन्दन्तस्तुष्टुवुश्चापि लक्ष्मणम् ॥ 6.91.94 ॥&lt;br&gt;&#xA;क्ष्वेलन्तश्च नदन्तश्च गर्जन्तश्च प्लवङ्गमाः।&lt;br&gt;&#xA;लब्धलक्षा रघुसुतं परिवार्योपतस्थिरे ॥ 6.91.95 ॥&lt;br&gt;&#xA;लाङ्गूलानि प्रविध्यन्तः स्फोटयन्तश्च वानराः।&lt;br&gt;&#xA;लक्ष्मणो जयतीत्येवं वाक्यं विश्रावयंस्तदा ॥ 6.91.96 ॥&lt;br&gt;&#xA;अन्योन्यं च समाश्लिष्य कपयो हृष्टमानसाः।&lt;br&gt;&#xA;चक्रुरुच्चावचगुणा राघवाश्रयजाः कथाः ॥ 6.91.97 ॥&lt;br&gt;&#xA;तदसुकरमथाभिवीक्ष्य हृष्टाः प्रियसुहृदो युधि लक्ष्मणस्य कर्म।&lt;br&gt;&#xA;परममुपलभन् मनः प्रहर्षं विनिहतमिन्द्ररिपुं निशम्य देवाः ॥ 6.91.98 ॥&lt;/p&gt;</description>
    </item>
    <item>
      <title>०९२ सुषेणेन लक्ष्मणादिसेवा</title>
      <link>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/092_suSheNena_laxmaNAdisevA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAyaNam/vAlmIkIyam/drAviDa-pAThaH/mUlam/6_yuddhakANDam/10-indrajit/092_suSheNena_laxmaNAdisevA/</guid>
      <description>&lt;p&gt;रुधिरक्लिन्नगात्रस्तु लक्ष्मणः शुभलक्षणः।&lt;br&gt;&#xA;बभूव हृष्टस्तं हत्वा शक्रजेतारमाहवे ॥ 6.92.1 ॥&lt;br&gt;&#xA;ततः स जाम्बवन्तं च हनुमन्तं च वीर्यवान्।&lt;br&gt;&#xA;सन्निहत्य महातेजास्तांश्च सर्वान् वनौकसः ॥ 6.92.2 ॥&lt;br&gt;&#xA;आजगाम ततस्तीव्रं यत्र सुग्रीवराघवौ।&lt;br&gt;&#xA;विभीषणमवष्टभ्य हनूमन्तं च लक्ष्मणः ॥ 6.92.3 ॥&lt;br&gt;&#xA;ततो राममभिक्रम्य सौमित्रिरभिवाद्य च।&lt;br&gt;&#xA;तस्थौ भ्रातृसमीपस्थ इन्द्रस्येव बृहस्पतिः ॥ 6.92.4 ॥&lt;br&gt;&#xA;निष्टनन्निव चागम्य राघवाय महात्मने।&lt;br&gt;&#xA;आचचक्षे तदा वीरो घोरमिन्द्रजितो वधम् ॥ 6.92.5 ॥&lt;br&gt;&#xA;रावणेस्तु शिरश्छिन्नं लक्ष्मणेन महात्मना।&lt;br&gt;&#xA;न्यवेदयत रामाय तदा हृष्टो विभीषणः ॥ 6.92.6 ॥&lt;br&gt;&#xA;श्रुत्वैतत्तु महावीर्यो लक्ष्मणेनेन्द्रजिद्वधम्।&lt;br&gt;&#xA;प्रहर्षमतुलं लेभे रामो वाक्यमुवाच ह ॥ 6.92.7 ॥&lt;br&gt;&#xA;साधु लक्ष्मण तुष्टोऽस्मि कर्मणा सुकृतं कृतम्।&lt;br&gt;&#xA;रावणेर्हि विनाशेन जितमित्युपधारय ॥ 6.92.8 ॥&lt;br&gt;&#xA;स तं शिरस्युपाघ्राय लक्ष्मणं लक्ष्मिवर्धनम्।&lt;br&gt;&#xA;लज्जमानं बलात् स्नेहादङ्कमारोप्य वीर्यवान् ॥ 6.92.9 ॥&lt;br&gt;&#xA;उपवेश्य तमुत्सङ्गे परिष्वज्यावपीडितम्।&lt;br&gt;&#xA;भ्रातरं लक्ष्मणं स्निग्धं पुनःपुनरुदैक्षत ॥ 6.92.10 ॥&lt;br&gt;&#xA;शल्यसम्पीडितं शस्तं निश्वसन्तं तु लक्ष्मणम्।&lt;br&gt;&#xA;रामस्तु दुःखसन्तप्तस्तदा निश्वसितो भृशम् ॥ 6.92.11 ॥&lt;br&gt;&#xA;मूर्ध्नि चैनमुपाघ्राय भूयः संस्पृश्य च त्वरन्।&lt;br&gt;&#xA;उवाच लक्ष्मणं वाक्यमाश्वस्य पुरुषर्षभः ॥ 6.92.12 ॥&lt;br&gt;&#xA;अद्य मन्ये हते पुत्रे रावणं निहतं युधि।&lt;br&gt;&#xA;अद्याहं विजयी शत्रौ हते तस्मिन् दुरात्मनि ॥ 6.92.13 ॥&lt;br&gt;&#xA;रावणस्य नृशंसस्य दिष्ट्या वीर त्वया रणे।&lt;br&gt;&#xA;छिन्नो हि दक्षिणो बाहुः स हि तस्य व्यापश्रयः ॥ 6.92.14 ॥&lt;br&gt;&#xA;विभीषणहनूमद्भयां कृतं कर्म महद्रणे।&lt;br&gt;&#xA;अहोरात्रैस्त्रिभिर्वीरः कथञ्चिद्विनिपातितः ॥ 6.92.15 ॥&lt;br&gt;&#xA;निरमित्रः कृतोऽस्म्यद्य निर्यास्यति हि रावणः।&lt;br&gt;&#xA;बलव्यूहेन महता श्रुत्वा पुत्रं निपातितम् ॥ 6.92.16 ॥&lt;br&gt;&#xA;तं पुत्रवधसन्तप्तं निर्यान्तं राक्षसाधिपम्।&lt;br&gt;&#xA;बलेनावृत्य महता निहनिष्यामि दुर्जयम् ॥ 6.92.17 ॥&lt;br&gt;&#xA;त्वया लक्ष्मण नाथेन सीता च पृथिवी च मे।&lt;br&gt;&#xA;न दुष्प्रापा हते त्वद्य शक्रजेतरि चाहवे ॥ 6.92.18 ॥&lt;br&gt;&#xA;स तं भ्रातरमाश्वास्य परिष्वज्य च राघवः।&lt;br&gt;&#xA;रामः सुषेणं मुदितः समाभाष्येदमब्रवीत् ॥ 6.92.19 ॥&lt;br&gt;&#xA;सशल्योऽयं महाप्राज्ञ सौमित्रिर्मित्रवत्सलः।&lt;br&gt;&#xA;यथा भवति सुस्वस्थस्तथा त्वं समुपाचर ॥ 6.92.20 ॥&lt;br&gt;&#xA;विशल्यः क्रियतां क्षिप्रं सौमित्रिः सविभीषणः।&lt;br&gt;&#xA;ऋक्षवानरसैन्यानां शूराणां द्रुमयोधिनाम् ॥ 6.92.21 ॥&lt;br&gt;&#xA;ये चाप्यन्येऽत्र युध्यन्ति सशल्या व्रणिनस्तथा।&lt;br&gt;&#xA;तेऽपि सर्वे प्रयत्नेन क्रियन्तां सुखिनस्त्वया ॥ 6.92.22 ॥&lt;br&gt;&#xA;एवमुक्तस्तु रामेण महात्मा हरियूथपः।&lt;br&gt;&#xA;लक्ष्मणाय ददौ नस्तः सुषेणः परमौषधिम् ॥ 6.92.23 ॥&lt;br&gt;&#xA;स तस्या गन्धमाघ्राय विशल्यः समपद्यत।&lt;br&gt;&#xA;तथा निर्वेदनश्चैव संरूढव्रण एव च ॥ 6.92.24 ॥&lt;br&gt;&#xA;विभीषणमुखानां च सुहृदां राघवाज्ञया।&lt;br&gt;&#xA;सर्ववानरमुख्यानां चिकित्सां स तदाऽकरोत् ॥ 6.92.25 ॥&lt;br&gt;&#xA;ततः प्रकृतिमापन्नो हृतशल्यो गतव्यथः।&lt;br&gt;&#xA;सौमित्रिर्मुदितस्तत्र क्षणेन विगतज्वरः ॥ 6.92.26 ॥&lt;br&gt;&#xA;तथैव रामः प्लवगाधिपस्तदा विभीषणश्चर्क्षपतिश्च जाम्बवान्।&lt;br&gt;&#xA;अवेक्ष्य सौमित्रिमरोगमुत्थितं मुदा ससैन्याः सुचिरं जहर्षिरे ॥ 6.92.27 ॥&lt;br&gt;&#xA;अपूजयत् कर्म स लक्ष्मणस्य सुदुष्करं दाशरथिर्महात्मा।&lt;br&gt;&#xA;हृष्टा बभूवुर्युधि यूथपेन्द्रा निपातितं शक्रजितं निशम्य ॥ 6.92.28 ॥&lt;/p&gt;</description>
    </item>
  </channel>
</rss>
