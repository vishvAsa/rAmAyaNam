+++
title = "५ ००६ वर्ण-वृत्त्य्-उत्कर्षादि"
+++

## वर्णा वर्णान्तरालाश्च
तथा हि-  
तत्र ब्राह्मण-आदि-वर्णास् तावन् मनुना दर्शिताः -

> सर्व-वर्णेषु तुल्यासु  
पत्नीष्व् अक्षत-योनिषु ।  
आनुलोम्येन सम्भूता  
जात्या ज्ञेयास् त एव ते ॥

इति । देवलो ऽपि -

> ब्राह्मण्यां ब्राह्मणाज् जातः  
संस्कृतो ब्राह्मणो भवेत् ।  
> एवं क्षत्रिय-विट्-शूद्रा  
ज्ञेयाः स्वेभ्यः स्व-योनि-जाः ॥

इति । मनुर् अपि -

> स्त्रीष्व् अनन्तर-जातासु  
द्विजैर् उत्पादितान् सुतान् ।  
सदृशान् एव तान् **आहुर्**,  
मातृ-दोषैर् विगर्हितान् ॥

इति । अस्य चायम् अर्थः-  
क्षत्रियायां ब्राह्मणाद् उत्पन्नो ब्राह्मण-सदृशः +++(5)+++ -  
न तु मुख्य-ब्राह्मणः,  
हीन-जाति-मातृ-सम्बन्धाद् इति ॥  
[[P81]]


ते चानुलोमा मूर्धावसिक्तादि-भेदेन षड्-विधाः ।  
तथा च याज्ञवल्क्यः --

> विप्रान् मूर्धावसिक्तो हि  
क्षत्रियायां, विशः स्त्रियाम् ।  
> अम्बष्ठः, शूद्र्यां निषादो  
जातः पारशवो ऽपि वा ॥  
> वैश्या-शूद्रयोस् तु राजन्यान्  
माहिष्योग्रौ सुतौ स्मृतौ ।  
> वैश्यात् तु करणः शूद्रायां  
विन्नास्व् एष विधिः स्मृतः ।

इति । **विन्नासु** ऊढासु ।  
गौतमो ऽपि — 

> 'अनुलोमा अनन्तरैकान्तर--द्व्य्-अन्तरासु जाताः  
सवर्णाम्बष्ठोग्र-निषाद-दौष्यन्त-पारशवाः' 

इति । अत्र मिताक्षरा - 

> 'ब्राह्मणस्यानन्तरा क्षत्रिया ।  
तस्यां ब्राह्मणाज् जातः सवर्णो मूर्धावसिक्तापर-नामा ।  
क्षत्रियस्यानन्तरा वैश्या ।  
तस्यां तस्माज् जातो ऽम्बष्ठः ।  
वैश्यस्यानन्तरा शूद्रा ।  
तस्यां तस्माद् उत्पन्न उग्रः ।  
ब्राह्मणस्यैकान्तरा वैश्या ।  
तस्यां तस्माद् उत्पन्नो निषादः ।  
क्षत्रियस्यैकान्तरा शूद्रा ।  
तस्यां तस्माद् उत्पन्नो दौष्यन्तः ।  
ब्राह्मणस्य द्व्य्-अन्तरा शूद्रा ।  
तस्यां तस्माद् उत्पन्नः पारशवः ।  
अयम् एव याज्ञवल्क्येन निषाद इत्य् अभिहितः ॥

प्रतिलोमान् आह मनुः --

> क्षत्रियाद् विप्र-कन्यायां  
सूतो भवति जातितः ।  
> वैश्यान् मागध-वैदेहौ  
राज-विप्राङ्गना-सुतौ ॥  
> शूद्राद् आयोगवः क्षत्ता  
चण्डालश् चाधमो नृणाम् ।  
> वैश्य-राजन्य-विप्रासु  
जायन्ते वर्ण-संकराः ॥

इति । गौतमो ऽपि -- 

> 'प्रतिलोमाः सूत-मागधायोगव-क्षत्तृ-वैदेहक-चण्डालाः' 

इति । अत्र मिताक्षरा -- 

> 'अनन्तरैकान्तर-द्व्य्-अन्तरासु जाता इत्य् अनुवर्तते ।  
क्षत्रियस्यानन्तरा ब्राह्मणी । तस्यां तस्माज् जातः सूतः ।  
वैश्यस्यानन्तरा क्षत्रिया । तस्यां तस्माद् उत्पन्नो मागधः ।  
शूद्रस्यानन्तरा वैश्या । तस्यां तस्माज् जात आयोगवः ।  
वैश्यस्यैकन्तरा ब्राह्मणी । तस्यां तस्माज् जातः क्षत्ता ।  
शूद्रस्यैकान्तरा क्षत्रिया । तस्यां तस्माज् जातो वैदेहकः ।  
शूद्रस्य द्व्य्-अन्तरा ब्राह्मणी । तस्यां तस्माज् जातश् चण्डालः ' 

इति । 

उक्तानां वर्णानां तारतम्यम् आह देवलः -- 

> ' तेषां सवर्ण-जाः श्रेष्ठास्  
तेभ्यो ऽन्वग् अनुलोम-जाः ।  
अन्तराला बहिर्-वर्णाः  
पतिताः प्रतिलोम-जाः ॥ ' 

इति ॥ [[P82]]

अयम् अर्थः —  
विजातीयान् मिथुनाद् उत्पन्ना अन्तरालाः ।  
ते च द्वि-विधाः -  
अनुलोम-जाः, प्रतिलोम-जाश् च ।  
तत्रानुलोम-जाः [[P83]] सवर्ण-जेभ्यो हीना अपि  
वर्णाश्रम-धर्माधिकारिणः  
मातृ-जाति-धर्मवत्त्वात् ।  
प्रतिलोम-जास् तु वर्णाश्रम-धर्माधिकारात्  
पतिता अधमा इति ।  
गौतमो ऽपि 'प्रतिलोमास् तु धर्म-हीनाः' इति ॥

> ननु मूर्धावसिक्तादीनां वर्ण-बहिर्भूतत्वेन जात्य्-अन्तरत्वम् उक्तम् ;  
तन् न सङ्गतम्,  
अनुलोम-जातानां मातृ-जातीयत्वात् ।  
तद् आह विष्णुः-  
>
> > 'समान-वर्णासु पुत्राः समान-वर्णा भवन्ति ।  
अनुलोमासु मातृ-वर्णाः ।  
प्रतिलोमास् त्व् आर्य-विगर्हिताः'  
>
> इति ।  
शङ्खो ऽपि -  
>
> 'क्षत्रियायां ब्राह्मणाद् उत्पन्नः  
क्षत्रिय एव भवति ।  
क्षत्रियेण वैश्यायाम् उत्पन्नो वैश्य एव ।  
वैश्येन शूद्रायां शूद्र एव भवति '  
>
> इति 

— नैष दोषः ।  
अनयोर् वचनयोर् मातृ-जात्य्-उचित-धर्म-प्राप्त्य्-अर्थत्वात् ।  
अन्यथा द्विजोत्कर्ष-वैयर्थ्यापत्तेः ।  
यथा क्षेत्रापकर्ष उत्कृष्ट-जाति-निवारकः,  
एवं बीजोत्कर्षो ऽपि निकृष्ट-जातिं कुले न निवारयेत् ।  
तथा च 'अन्तराला बहिर्-वर्णा' इति जात्यन्तरम् ॥ +++(5)+++

## वर्ण-वृत्ति-धर्माः
एतेषां वृत्ति-धर्मांश् चाह मनुः -- 

> 'ब्राह्मणा ब्रह्म-योनि-स्था  
ये स्व-कर्मण्य् अवस्थिताः ।  
ते सम्यग् उपजीवेयुः  
षट्-कर्माणि यथा-क्रमम् ॥' 

इति ।  
ब्राह्मणाः ब्रह्म बुभूषवः ।  
ब्रह्म-योनि-स्थाः ब्राह्मणात् ब्राह्मण्याम् उत्पन्नाः ।

> अध्यापनम् अध्ययनं  
यजनं याजनं तथा ।  
> दानं प्रतिग्रहश् चैव  
षट्-कर्माण्य् अग्र-जन्मनः ॥  
> षण्णां तु कर्मणाम् अस्य  
त्रीणि कर्माणि जीविका ।  
> याजनाध्यापने चैव  
विशुद्धाच् च प्रतिग्रहः ॥

इति । [[P84]] क्षत्रिय-विशोर् अप्य् आह --

> शस्त्रास्त्र-भृत्त्वं क्षत्रस्य  
वणिक्-पशु-कृषिर् विशः ।  
> आजीवनार्थं धर्मस् तु  
दानम् अध्ययनं यजिः ॥

वणिक् वाणिज्यम् । पशुः पशु-पाल्यम् ॥

त्रयाणां वर्णानां विशिष्ट-कर्माण्य् आह स एव -- 

> 'वेदाभ्यासो ब्राह्मणस्य  
क्षत्रियस्य तु रक्षणम् ।  
वार्ता-कर्म च वैश्यस्य  
विशिष्टानि स्व-कर्मसु ॥ ' 

इति । 

### शूद्र-वृत्तयः

शूद्रस्यापि विशिष्टां वृत्तिम् आह स एव -

> 'स्वर्गार्थम् उभयार्थं वा  
विप्रान् **आराधयेत्** तु सः ।  
जात-ब्राह्मण-शब्दस्य  
सा ह्य् अस्य कृत-कृत्यता ॥' 

इति ।

जात-ब्राह्मण-शब्दः —  
अस्य ब्राह्मणस्य अयं शुश्रूषक इति शब्दः ॥

#### शुस्रूषक-शूद्राः

एवं शुश्रूषक-शूद्रस् त्रि-विधः-  
आगन्तुकः क्रीतो गर्भ-दासश् चेति ।  
एतेषां त्रयाणां ग्रह-स्थिति-विशेषेण उत्पत्तिम् आह बृहज्जातक-  

> ' एभ्यो ऽल्प-मध्य-बहुभिः  
क्रमशः प्रसूता ज्ञेयाः स्युर्  
अभ्युपगम-क्रय--गर्भ-दासाः' 

इति ।  
तत्र अभ्युपगम-भृत्यस्य भृति-दानेनैव भरणम्,  
न तूच्छिष्ट-दानम्,  

> 'न शूद्राय मतिं दद्यान्  
नोच्छिष्टं न हविष्-कृतम्' 

इति मनुनैव स्थलान्तरे प्रतिषिद्धत्वात् ।  
क्रीत-गर्भ-दासयोस् तु +उच्छिष्टान्न-जीर्ण-वसनादिकम् अपि देयम्  
इत्य् अभिप्रायेण स्थलान्तरे मनुर् एवाह - 

> 'प्रकल्प्या तस्य वै वृत्तिः  
स्व-कुटुम्बाद् यथार्हतः ।  
शक्तिं चावेक्ष्य भक्तिं च  
भृत्यानां च परिग्रहम् +++(=पत्न्यादि)+++ ॥  
उच्छिष्टम् अन्नं दातव्यं  
जीर्णानि वसनानि च ।  
पुलकाश् चैव धान्यानां  
जीर्णाश् चैव परिच्छदाः ॥ ' 

इति ।  
भृत्यानां **परिग्रहस्** तदीयः संसारः ।  
**पुलका** असार-धान्यानि ।  
अत एव 

> 'भोजनं तु न निःशेषं  
कुर्यात् प्राज्ञः कथंचन ।  
अन्यत्र दधि-सक्त्व्-आज्य-  
लाजा-क्षीराच् च मध्व् अपः ॥' 

इति पुलस्त्योक्त-रीत्या  

> अवशेषितान्नस्य भृत्यादिभ्यः प्रदानं प्रतिपत्तिर्  

इत्य् आह वृद्ध-मनुः [[P85]]- 

> 'पीत्वापोशनम् अश्नीयात्  
पात्र-दत्तम् अगर्हितम् ।  
भार्या-भृतक-दासेभ्य  
उच्छिष्टं दर्शयेत् ततः ॥' 

इति । 

> अनुमतम् अपीदम् उच्छिष्ट-दानम्  
आहिताग्निना पर्वणि न कर्तव्यम् 

इत्य् आह बोधायनः-- 

> 'नैतद् अहः शूद्रायोच्छिष्टं दद्यात् ।  
स्त्रिया एवैतद् अहर् उच्छिष्टं दद्यात् ' 

इति ॥

### स्वकीया वृत्तिः
उक्त-वर्णानां वृत्तिर् द्वि-विधा -  
**स्वकीया परकीया** चेति ।  

**स्वकीयापि** द्वि-विधा - सगुणा विगुणा चेति ।  
तत्र ब्राह्मणानां सगुणा वृत्तिर्  
याज्य-याजनाध्याप्याध्यापन-प्रतिग्राह्य-प्रतिग्रह-रूपा ।  
तस्याः **सगुणत्वं** च प्रशस्तत्वात् ।  
प्रशंसा च स्मृति-रत्ने - 

> ' याजनाध्यापने शुद्धे  
तथा पूतः प्रतिग्रहः ।  
एषा सम्यक् समाख्याता  
त्रितयं तस्य जीविका ॥' 

इति ।  
तत्र याज्यान् आह द्राह्यायणः-- 

> ' आर्षेयो ऽनूचानः साधु-चरणः' 

इति ऋत्विक्-लक्षणम् अभिधाय 

> ' याज्यश् च प्रथमैस् त्रिभिर् गुणैर् व्याख्यातः' 

इति ।  
प्रतिग्राह्यं तु गौतमेनोक्तम्- 

> ' प्रशस्तानां स्व-कर्मसु द्वि-जातीनां  
ब्राह्मणो भुञ्जीत प्रतिगृह्णीयाच् च' 

इति ।  

व्यासो ऽपि - 

> ' द्वि-जातिभ्यो धनं लिप्सेत्  
प्रशस्तेभ्यो द्विजोत्तमः ' 

इति । 

अध्याप्याश् च छन्दोग-ब्राह्मणे विद्या-वाक्ये -- 

> 'ब्रह्म-चारी धन-दायी मेधावी श्रोत्रियः प्रियो  
विद्यया वा विद्यां यः प्राह  
तानि तीर्थानि षण् मम ' 

इति ॥

#### विगुणा वृत्तिः
विगुणा वृत्तिर् अयाज्य-याजनानध्याप्याध्यापनाप्रतिग्राह्य-प्रतिग्रह-रूपा । +++(4)+++  
तत्र अयाज्य-याजनादीनां विगुणत्वं च प्रतिषेधात् ।+++(4)+++  
प्रतिषेधश् च बोधायन-सूत्रे -  

> 'ना[न]नूचानं प्रयाजयेत्' 

इत्यादि । 

सुमन्तुर् अपि - 

> 'अशस्त-पतित-पौनर्भव- भ्रूणहा-पुंश्चल्य्-अशुचि- शस्त्रकार-तैलिक-चाक्रिक- ध्वजि-सुवर्णकार-लेख्यक- भण्डक-बाध[वर्ध]कि- श्व-गणिक- सौनिक-व्याध-निषाद- रजक-बुरुड-चर्मकरा अभोज्यान्ना अप्रतिग्राह्या [[P86]] अयाज्याश् च' 

इति ।  
इदं चाप्रतिग्राह्यत्वम् एधोदकादि-व्यतिरिक्त-विषयम् ।  
एधोदकादिकं तु सर्वतः प्रतिग्राह्यम् ।+++(4)+++  
तद् आह गौतमः-- 

> ' एधोदक-यवस-मूल-फल-मध्व्- अभयाभ्युद्यत-शय्यासन-आवसथ-यान- पयो-दधि-धाना-शफरी- प्रियङ्गु-मृग-शाकान्य् अप्रणोद्यानि सर्वेषाम्' 

इति ।

अनध्याप्यांश् च छन्दोग-ब्राह्मणे -- 

> 'अनर्हते मानिने नैव मा ऽदाः' 

इति ॥+++(4)+++

सगुणालाभे विगुणापि वृत्तिर् आदर्तव्या ।

> पवित्रं दुष्यतीत्य् एतद्  
**धर्मतो नोपपद्यते** ॥  
> **नाध्यापनाद्** याजनाद् वा  
गर्हिताद् वा प्रतिग्रहात् ।  
> प्रदोषो **भवति** विप्राणां  
ज्वलनार्क-समा हि ते ॥ +++(5)+++  
>
> जीवितात्ययम् आपन्नो  
यो ऽन्नम् अत्ति यतस् ततः ।  
> आकाशम् इव पङ्केन  
**न** स दोषेण **लिप्यते** ॥+++(5)+++  
>
> अजीगर्तः सुतं हन्तुम्  
**उपासर्पद्** बुभुक्षितः ।  
> न चालिप्यत दोषेण  
क्षुत्-प्रतीकारम् **आचरन्** ॥  
> श्व-मांसम् इच्छन्न् आर्तो ऽत्तुं  
धर्माधर्म-विचक्षणः ।  
> प्राणानां रक्षणार्थाय  
वामदेवो **न लिप्तवान्** ॥  
> भारद्वाजः क्षुधार्तस् तु  
स-पुत्रो निर्जने वने ।  
> बह्वीर् गाः **प्रतिजग्राह**  
ब्रह्म-तीक्ष्णो महा-तपाः ॥  
> क्षुधार्तश् चात्तुम् **अभ्यागाद्**  
विश्वामित्रः श्व-जाघनीम् ।  
> चण्डाल-हस्ताद् **आदाय**  
धर्माधर्म-विचक्षणः ॥

इति ।  

गौतमो ऽपि - 'पितृ-देव-गुरु-भृत्य-भरणे चान्यत्' इति ।

अत्र मिताक्षरा - 

> 'पितृ-भरणम् अविच्छेदेन ।  
देव-भरणम् अग्न्य्-आदि-होम-आदि ।  
गुरवः पित्रादयः ।  
भृत्याः पुत्रादयः ।  
तेषां भरणं भक्तादिना रक्षणम् ।  
एतेषु निमित्तेषु +अन्यद् अपि अन्नादिकं सर्वतः प्रतिग्राह्यम्' 

इति ॥

मनुस् तु-

> गुरून् भृत्यांश् चोर्ध्वं धरिष्यन्न्  
अर्चिष्यन् देवतातिथीन् ।  
> सर्वतः प्रतिगृह्णीयान्  
न तु तृप्येत् स्वयं ततः ॥

इति ।  
[[P87]]  

शूद्र-प्रतिग्रहम् अन्तरेण जीवनं न लभ्यते चेत्,  
शूद्राद् अपि प्रतिग्राह्यम् ।+++(4)+++  

तद् अप्य् आह गौतमः - 'नो चेद् अन्तरेण शूद्रात् ' इति ।  
भगवान् बादरायणो ऽपि -- 

> 'सर्वान्नानुमतिश् च प्राणात्यये तद्-दर्शनात्' 

इति ॥

#### तारतम्यम्

स्व-वृत्ति-भूतानाम् अपि  
याजनादीनां पूर्वं पूर्वं निन्दितम् ।  
तद् आह गौतमः -- 

> ' याजनाध्यापन-प्रतिग्रहाः सर्वेषाम् ।  
पूर्वः पूर्वी गुरुः' 

इति ।  
मनुस् तु 

> ' प्रतिग्रहाद् याजनाच् च  
तथैवाध्यापनाद् अपि ।  
प्रतिग्रहः प्रत्यवरः  
प्रेत्य विप्रस्य गर्हितः ॥ ' 

इति ।

### पर-वृत्तिः
उक्त-स्व-वृत्त्य्-अलाभ एव पर-वृत्त्य्-आदरः ।  

#### ब्राह्मणस्य
तथा च गौतमः -  

> ' तद्-अलाभे क्षत्र-वृत्तिः,  
तद्-अलाभे वैश्य-वृत्तिः' 

इति ।  
मनुर् अपि - 

> 'अजीवंस् तु यथोक्तेन  
ब्राह्मणः स्वेन कर्मणा ।  
जीवेत् क्षत्रिय-धर्मेण  
स ह्य् अस्य प्रत्यनन्तरः ॥  
उभाभ्याम् अप्य् अजीवंस् तु  
कथं स्याद् इति चेद् वदेत् ।  
कृषि-गोरक्षम् आस्थाय  
जीवेद् वैश्यस्य जीविकाम् ॥' 

इति ॥

वैश्य-वृत्त्या जीवन् ब्राह्मण उद्धृतोद्धारं विक्रीणीयात् । 

तद् आह मनुः -

> विपण्यम् उद्धृतोद्धारं  
विक्रेयं वित्त-वर्धनम् ॥  
> सर्वान् रसान् अपोहेत  
कृतान्नं च तिलैः सह ।  
> अश्मनो लवणं चैव  
पशवो ये च मानुषाः ॥  
> सर्वं च तान्तवं रक्तं  
शाण-क्षौमाविकानि च ।  
> अपि चेत् स्युर् अरक्तानि  
फल-मूले तथौषधीः ॥  
> अपः शस्त्रं विषं मांसं  
सोमं गन्धांश् च सर्वशः ।  
> क्षीरं क्षौद्रं दधि घृतं  
तैलं मधु गुडं कुशान् ॥  
> आरण्यांश् च पशून् सर्वान्  
दंष्ट्रिणश् च वयांसि च ।  
> मद्यं नीलिं च लाक्षां च  
सर्वांश् चैकशफाण् पशून् ॥  
> ( त्रपु-सीसे तथा लोहं  
तैजसानि च सर्वशः ।  
> पाशां[वालां]श् चर्म तथा ऽस्थीनि  
बस्तिस्नायूनि रोचनाम् ॥ )

इति । आपस्तम्बो— 

> 'अविहिता ब्राह्मणस्य वणिज्या ।  
आपदि व्यवहरेत पण्यानाम्  
अपण्यानि व्युदस्यन् । [[P88]]  
मनुष्यान् रसान् रागान् गन्धान् अन्नं चर्म गवां वशां श्लेष्मोदके तोक्म-किण्वे पिप्पली-मरीचे धान्यं मांसम् आयुधं सुकृतं च तिल-तण्डुलांस् त्व् एव धान्यस्य विशेषेण न विक्रीणीयात्' 

इति । गौतमो ऽपि -- 

> 'तस्यापण्यं गन्ध-रस-कृतान्न-तिल-शाण-क्षौमाजिनानि रक्त-निर्णीक्ते वाससी क्षीरं च स-विकारम्, मूल-फल-पुष्पौषध-मधु-मांस-तृणोदकापथ्यानि, पशवश् च हिंसा-संयोगे । पुरुष-वशा-कुमारी-वेहतश् च नित्यम् । भूमि-व्रीहि-यवाजाव्य्-अश्व-धेन्व्-अनडुहश् चैके ।' 

इति ॥

अपण्यानाम् एतेषां च विनिमयेन व्यवहारः ।  
तथा च गौतमः -- 

> ' विनिमयस् तु रसानां रसैः, पशूनां च, न लवण-कृतान्नयोस् तिलानां च समेन, समेन तु पक्वस्य' 

इति ।  
विनिमये ऽपि द्रव्य-नियमम् आहापस्तम्बः - 

> ' अन्नेन चालस्य मनुष्याणां च मनुष्यैः,  
रसानां च रसैः, गन्धानां च गन्धैः, विद्यया च विद्यानाम् । अक्रीत-पण्यैर् व्यवहरेत मुञ्ज-बल्बजैर् मूल-फलैस् तृण-काष्ठैर् अविकृतैः ' 

इति । 

अविक्रेय-द्रव्य-विशेषाणां विक्रेय-काल-विशेषेण पातित्यम् आह मनुः- 

> 'सद्यः पतति मांसेन  
लाक्षया लवणेन च ।  
त्र्यहेण शूद्रो भवति  
ब्राह्मणः क्षीर-विक्रयी ॥' 

इति ।  
इतरेषाम् अविक्रेयाणां विक्रयात् सप्त-रात्रेण वैश्यो भवति ।  
तथा च मनुः-- 

> ' इतरेषां तु पण्यानां  
विक्रयाद् इह कामतः ।  
ब्राह्मणः सप्त-रात्रेण  
वैश्य-भावं निगच्छति ॥ ' 

इति ॥

कृष्य्-उत्पन्नानां तिलानां विक्रेयत्वम् अनुजानाति मनुः-

> कामम् उत्पाद्य कृष्या तु  
स्वयम् एव कृषीवलः ।  
> विक्रीणीत तिलान् शुद्धान्  
धर्मार्थम् अचिर-स्थितान् ॥  
> भोजनाभ्यञ्जनाद् दानाद्  
यद् अन्यत् कुरुते तिलैः ।  
> कृमी-भूतः श्व-विष्ठायां  
पितृभिः सह [[P89]] मज्जति ॥

इति ।  
धर्मार्थं यज्ञार्थम् । शुद्धान् अन्य-द्रव्यामिश्रितान् ।  
अचिर-स्थितान् लाभाद्य्-अर्थम् अचिर-स्थापितान् ।

अत्यापदि तु सर्व-प्रकारेण आजीवनम् आह गौतमः-- 

> ' (सम्प्रत्यर्थे ) सर्वथा तु वृत्तिर् अशक्तौ अशौद्रेण । तद् अप्य् एके प्राण-संशये  
तद्-वर्ण-संकराभक्ष्याभक्ष्य-नियमस् तु' 

इति । 

#### क्षत्रियस्य
क्षत्रियस् त्व् आपद्-गतः सर्व-विक्रयेणापि वैश्य-वृत्तिम् अवलम्ब्य जीवेत्,  
न तु ब्राह्मण-वृत्तिम् । 

> 'जीवेद् एतेन राजन्यः  
सर्वेणाप्य् अत्ययं गतः ।  
न त्व् एव ज्यायसीं वृत्तिम्  
अभिमन्येत कर्हिचित् ॥' 

इति ।  
सर्वेण निषिद्ध-विक्रमेणापि । 

वैश्यो ऽपि आपदि शूद्र-वृत्त्या जीवेत् । 

तथा च मनुः-- 

> 'वैश्यो ऽजीवन् स्व-धर्मेण  
शूद्र-वृत्त्यापि वर्तयेत् ।  
अनाचरन्न् अकार्याणि  
निवर्तेत च शक्तिमान् ॥' 

इति । 

#### शूद्रस्य
ब्राह्मण-शुश्रूषणेन वृत्त्य्-अलाभे मनुः -- 

> 'शूद्रस् तु वृत्तिम् आकाङ्क्षन्  
क्षत्रम् आराधयेद् अपि ।  
धनिनं वाप्य् उपाराध्य  
वैश्यं शूद्रो जिजीविषेत् ॥' 

इति ।  
त्रैवर्णिक-शुश्रूषणालाभे मनुः -- 

> 'अशक्नुवंस् तु शुश्रूषां  
शूद्रः कर्तुं द्वि-जन्मनाम् ।  
पुत्र-दारात्ययं प्राप्तो  
जीवेत् कारुक-कर्मभिः ॥' 

इति ।  
कारुक-कर्माण्य् अपि द्वि-जात्य्-अपेक्षितान्य् एव कर्तव्यानि ।  
तद् अपि मनुर् आह - 

> ' यैः कर्मभिः प्रचरितैः  
शुश्रूष्यन्ते द्वि-जातयः ।  
तानि कारुक-कर्माणि  
शिल्पानि विविधानि च ॥ ' 

इति । 

'शूद्रस्य द्वि-ज-शुश्रूषा,  
तथा जीवन् वणिग् भवेत् ।  
शिल्पैर् वा विविधैर् जीवेद्  
द्वि-जाति-हितम् आचरन् ॥' 

इति च । 

शूद्रः शक्तो ऽपि बहु-द्रव्यं नार्जयेत् । 

तथा च मनुः-- 

> ' शक्तेनापि हि शूद्रेण  
न कार्यो धन-संचयः ।  
शूद्रो हि धनम् आसाद्य  
ब्राह्मणान् एव बाधते ॥ ' 

इति ।  
अनसूयया स्व-वृत्ति-स्थस्य उत्तम-लोक-प्राप्तिम् आह मनुः- 

> 'यथा यथा हि सद्-वृत्तिम्  
आतिष्ठत्य् अनसूयकः ।  
तथा तथेमं चामुं च  
लोकं प्राप्नोत्य् अनिन्दितः ॥ ' 

इति ॥
[[P90]]

### अनुलोमाः
अनुलोमानां च वृत्तिः ।  

तत्र मूर्धावसिक्तस्य क्षत्र-वृत्तिर् एव ।  
तथा च माधवीये - 

> 'समान-वर्णासु पुत्राः  
समान-वर्णा भवन्ति ।  

> 'अनुलोमास् तु मातृ-सवर्णतः' 

इत्यत्र मातृ-सवर्ण-ग्रहणं मातृ-धर्म-प्राप्त्यर्थम् इति व्याख्यातत्वेन  
मूर्धावसिक्तस्य क्षत्रियायाम् उत्पन्नस्य क्षत्र-धर्म-प्राप्तेः । 

अन्यत्रापि —

> वैश्यतः शूद्र-कन्यायाम्  
उग्रको नाम जायते ।  
> मेषादि-विक्रयस् तस्य  
वृत्तिः कम्बल-विक्रयः ॥  
> अन्तःपुराणि वा रक्षेन्  
नृपाणाम् आज्ञया सदा ॥  
> चौर्येण कटकारः स्यात्  
कट-विक्रय-कर्म-कृत् ।  
> क्षत्रियाच् छूद्र-कन्यायां  
क्रूराचार-विहारवान् ॥  
> क्षत्र-शूद्र-वपुर् जन्तुर्  
उग्रो नाम प्रजायते ।  
> ब्राह्मणाद् वैश्य-कन्यायां  
निषादो नाम जायते ॥  
> मन्त्रौषध-क्रियां कुर्यान्  
नित्यं शाल्यन्न-कर्म च ।  
> चौर्येण कटकारः स्याद्  
ऊर्ध्वं नापित एव सः ॥  
> नाभ्यूर्ध्व-वपनं वृत्तिः  
कुम्भानां करणं मृदा ।  
> ब्राह्मणाच् छूद्र-कन्यायां  
जातः पारशवस् तथा ॥  
> भद्रकाल्य्-अर्चनं तस्य  
नृत्तं वाद्यं च वृत्तये ॥  
> अस्यां वै चोर-संगत्या  
निषादो जायते सुतः ॥  
> जीवेद् दम्भेन गानेन  
मृगाणां हिंसयापि वा ॥  
> वनौकसां संग्रहणं  
मत्स्यानां ग्रहणं तथा ।  
> [ क्षत्रियाच् छूद्र-कन्यायां  
जातो दौष्यन्त उच्यते ।]  
> खड्गादि-शस्त्र-करणं  
दौष्यन्तस्य तद् उच्यते ।  
> अस्याम् अनेन चौर्येण  
शूलिको नाम जायते ॥  
> नित्यं शूल-धरश् चैव  
राज्ञां दण्ड्यांस् तु दण्डयेत् ।  
> माहिष्यात् करण्यायां तु  
रथकारस् तु जायते ॥  
> अथ पर्याय-नामानि  
तक्षा शिल्पी च वर्धकी ॥  
> लोह-कारः कर्म-कारः  
विद्यते यजनं तथा ।  
> उपवीतं विधानेन  
कुर्याद् आधानम् अप्य् असौ ॥  
> वास्तु-शास्त्रम् अधीयानः  
प्रासाद-प्रतिमादिकाम् ॥  
> यज्ञ-पात्रं द्वि-जातीनां  
हैमान्य् आभरणानि च ।  
> कृष्य्-उपस्करणं लेख्यं  
कर्माण्य् अस्योदितानि च ॥

[[P91]]
इति ।  

शङ्खो ऽपि - 

> ' रथकारस् तस्य इज्याधानोपनयन-संस्काराः क्रियाश् च प्रातिसारथ्य-सूपकार-विद्याध्ययन-वृत्तिता च' 

इति ॥

### प्रतिलोमाः 
प्रतिलोमिनां च वृत्तिम् आह मनुः --

> क्षत्रियाद् विप्र-कन्यायां  
सूतो भवति जातितः ।  
> प्रतिलोमेषु च श्रेष्ठो  
विष्णोर् **अध्यर्चनं** तथा ॥  
> धर्म्यं धनं तस्य सारथ्यं कटविक्रयः।  
> नित्यं द्वि-जवद्-आचार इति सूतस्य वृत्तयः ॥  
> नृपायां वैश्यतो जातो मागधश् च सः ।  
> नृप-प्रशंसनं कुर्यात् तन्त्र-वीणां च वादयेत् ॥  
> अस्याम् अनेन चौर्येण पुलिन्दो नाम जायते ।  
> हिंसया दुष्ट-सत्त्वानाम् अरण्ये वर्तयेद् अयम् ॥  
> तैल-पिण्याक-लवण-विक्रयेणापि वर्तयेत् ।  
> अभोज्यान्नस् त्व् अयं शूद्रैर् अस्पृश्यो ऽपि भवत्य् उत ॥  
> ग्रामादिष्व् अपराह्वेषु प्रविशन् दण्डम् अर्हति ।  
> उग्रात् तु क्षत्र-कन्यायां श्वपाक इति कीर्त्यते ॥  
> चण्डाल-श्वपचानां तु बहिर् ग्रामात् प्रतिश्रयः ।  
> चैत्य-द्रुम-श्मशानेषु शैलेषूपवनेषु च ॥  
> वसेयुर् एते विज्ञाता वार्तया च स्व-कर्मभिः ।  
> वासांसि मृत-चेलानि भिन्न-भाण्डे च भोजनम् ॥  
> कार्ष्णायस् त्व् अलङ्कारः परिव्रज्या च नित्यशः ।  
> न तैः समयम् अन्विच्छेत् पुरुषो धर्मम् आचरन् ॥


### उत्कृष्ट-वृत्ति-निषेधः
उक्तानां सर्वेषाम् आपद्य् अपि उत्कृष्ट-वृत्तिर् न आश्रयणीया । तथा च मनुः - 

'न त्व् एव ज्यायसीं वृत्तिम्  
अभिमन्येत कर्हिचित् ।  
यो मोहाद् अधमो जात्या  
जीवेद् उत्कृष्ट-कर्मभिः ।  
तं राजा निर्धनं कृत्वा  
क्षिप्रम् एव प्रवासयेत् । ' 

इति ॥

### पर-वृत्ति-वार्यता
उक्त-वृत्तिषु पर-वृत्तिः सगुणापि परित्याज्या ।  
विगुणापि स्व-वृत्तिर् एव चादृतव्या । तथा च —

> वरं स्व-धर्मो विगुणो  
न पारक्यः स्वनुष्ठितः ।  
> पर-धर्मेण जीवन् हि  
सद्यः पतति जातितः ॥  
[[P92]]

इति । गीतायाम् अपि - 

> 'श्रेयान् स्व-धर्मो विगुणः  
पर-धर्मात् स्वनुष्ठितात्' 

इति ॥

इत्थं पर-वृत्त्या जीवन्न् अपि  
स्व-वृत्ति-लाभानन्तरं पर-वृत्तिं परित्यज्य  
प्रायश्चित्तेन संशोध्यात्मानं स्व-वृत्त्यैव जीवेत् ।  

तथा च याज्ञवल्क्यः - 

> ' क्षत्रेण कर्मणा जीवेद्  
विशां वाप्य् आपदि द्विजः ।  
निस्तीर्य ताम् आत्मानं  
पावयित्वा न्यसेत् पथि ॥' 

इति ।  
आपन्-निस्तरणानन्तरम् आत्मानं संशोध्य  
स्व-मार्गे स्थापयेद् इत्य् अर्थः । 

एवम् आपद्-गतानां स्व-वृत्ति-लाभे सति तत् परित्यजेत् ।  
तथा चापस्तम्बः - 

> ' नात्यन्तम् अन्ववस्येद् - वृत्तिं प्राप्य विरमेत् ' 

इति ॥

## जात्य्-उत्कर्षापकर्षौ
उक्तानाम् अनुलोमानां मूर्धावसिक्तादीनां पुनर् ब्राह्मण्यादि-प्राप्तिः षष्ठे पञ्चमे वा ।+++(4)+++  
तद् आह याज्ञवल्क्यः- 

> 'जात्य्-उत्कर्षो युगे ज्ञेयः  
पञ्चमे सप्तमे ऽपि वा ।  
व्यत्यये कर्मणां साम्यं  
पूर्ववच् चाधरोत्तरम् ॥' 

इति +++(- विवरणम् अग्रे)+++। 

मूर्धावसिक्तादीनां ब्राह्मणत्वादि-जाति-प्राप्तिर् उत्कर्षः ।  
अपकर्षः शूद्रत्वादि-जाति-प्राप्तिः ।  
**युगे** जन्मनि **सप्तमे पञ्चमे ऽपि वा** ।  
अपि-शब्दात् तु षष्ठे ।  
व्यवस्थितश् चायं विकल्पः ।  

व्यवस्था च —  

ब्राह्मणेन शूद्रायाम् उत्पादिता निषादी ।  
सा ब्राह्मणेन ऊढा दुहितरं कांचिज् जनयति ।  
सा ब्राह्मणेन, सा ऽन्येन ब्राह्मणेन  
इति प्रकारेण षष्ठी सप्तमं ब्राह्मणं जनयति ।  

ब्राह्मणेन वैश्यायाम् उत्पादिताम्बष्ठा ।  
सा ह्य् अनेन प्रकारेण पञ्चमी षष्ठं ब्राह्मणं जनयति । 

ब्राह्मणेन क्षत्रियायाम् उत्पादिता मूर्धावसिक्ता ।  
साप्य् अनेन प्रकारेण चतुर्थी पञ्चमं ब्राह्मणं जनयति ।  

उग्रा क्षत्रियेणोढा माहिष्या च  
यथाक्रमं षष्ठं पञ्चमं च क्षत्रियं जनयति  
तथा करणी वैश्येनोढा पञ्चमं वैश्यं जनयति ।

[[P93]]

### वृत्ति-व्यत्यये
जीवनार्थं कर्मणां **व्यत्यये** विपर्यासे ।  
यश् च ब्राह्मणो मुख्य-वृत्त्या ऽजीवन् क्षात्रेण कर्मणा जीवेद्  
इत्य् अनुकल्पः ।  
तेनाप्य् अजीवन् वैश्य-वृत्त्या ।  
तथाप्य् अजीवन् शूद्र-वृत्त्या ।  
क्षत्रियो ऽपि स्व-कर्मणा जीवनार्थेनाजीवन् वैश्य-वृत्त्या ।  
तयाप्य् अजीवन् शूद्र-वृत्त्या ।  
वैश्यो ऽपि स्व-वृत्त्या अजीवन् शूद्र-वृत्त्येति कर्मणां व्यत्ययः ।  

तस्मिन् व्यत्यये सति  
यद्य् आपद्-विगमे ऽपि  
तां वृत्तिं न परित्यजति,  
तदा सप्तमे षष्ठे वा पञ्चमे वा जन्मनि साम्यम् ।  
यस्य वर्णस्य कर्मणा जीवति,  
तत्-समान-जातिर् भवति ।  
तद् यथा -  
ब्राह्मणः शूद्र-वृत्त्या जीवन्  
सप्तमे शूद्रं जनयति ।  
वैश्य-वृत्त्या जीवन् षष्ठे वैश्यम् ।  
क्षत्रिय-वृत्त्या जीवन् पञ्चमे क्षत्रियम् ।  
क्षत्रियो ऽपि शूद्र-वृत्त्या षष्ठे शूद्रम् ।  वैश्य-वृत्त्या जीवन् पञ्चमे वैश्यम् ।  
वैश्यो ऽपि शूद्र-वृत्त्या जीवन् ताम् अपरित्यजन्  
पुत्र-परम्परया पञ्चमे जन्मनि शूद्रं जनयति इति ।  

**पूर्ववच् चाधरोत्तरम्** इति ।  
अस्यार्थः - अधरे चोत्तरे चाधरोत्तरम् ।  
यथा मूर्धावसिक्तायां क्षत्रिय-वैश्य-शूद्रैर् उत्पादितास् तथा अम्बष्ठायां वैश्य-शूद्राभ्याम् उत्पादिताः,  
निषाद्यां शूद्रेणोत्पादिता अधरे प्रतिलोमाः ।  

तथा मूर्धावसिक्ताम्बष्ठ-निषादीषु ब्राह्मणेनोत्पादिताः,  
माहिष्योग्रयोर् ब्राह्मणेन क्षत्रियेण चोत्पादिताः,  
करण्यां ब्राह्मणेन क्षत्रियेण वैश्येन चोत्पादिता  
उत्तरे ऽनुलोमाः । 

एवम् अन्यत्रापि ऊह्यम् । 

### व्याख्या
गौतमो ऽपि - 

> ' वर्णान्तर-गमनम् उत्कर्षापकर्षाभ्यां सप्तमेन ' 

इति । अस्यार्थः--  
तेषाम् एव सवर्णादीनाम् अनुलोमादीनाम् **उत्कर्षापकर्षाभ्याम्** उत्कर्षेणापकर्षेण च वर्णान्तर-गमनं  
वर्णान्तर-प्राप्तिर् भवति ।  

पितुर् उत्कृष्टो वर्णो मातुर् अपकृष्टः,  
स्वयं मध्ये जात्यन्तरं,  
पितुर् उत्कृष्टं वा मातुर् अपकृष्ट-वर्णं गच्छति  
तज्-जातीयो भवति, [[P94]]  
कथितेन परिवर्तनेन **सप्तमेन** । 

यदि सप्त-परिवर्तनान्य् उत्कर्षेणैव भवन्ति,  
ततः पित्रा स-जातिर् भवति ।  
अथापकर्षेण जातो मात्रा ।  

ब्राह्मणेनोढायां क्षत्रियायाम् उत्पादिता सवर्णा,  
सा पुनर् ब्राह्मणेनोढा,  
तस्या अपि दुहितेत्य् एवम् आ सप्तमात्,  
सप्तमी तु ब्राह्मणेनोढा यद् अपत्यं सूते,  
तद् ब्राह्मण-सजातीयम् एव भवति । 

एवं ब्राह्मणेनान्ये क्षत्रियाम् ऊढा पुत्रम् उत्पादयति,  
सो ऽपि क्षत्रियाम् एत्य  
सप्तमस् तु क्षत्रियायां यद् अपत्यम् उत्पादयति,  
तत् क्षत्रिय-जातीयम् एव भवति ।  
एवं क्षत्रियस्य वैश्यायां, वैश्यस्य च शूद्रायाम् इति द्रष्टव्यम् ।  

'पञ्चमेनाचार्याः' ।  
पञ्चमेन च परिवर्तनेन वर्णान्तर-गमनं भवतीत्य् आचार्या मन्यन्ते । +++(4)+++  
वृत्त-स्वाध्यायापेक्षकम् इदं सूत्रम् ।  

'सृष्ट्य्-अन्तर-जानां च ' ।  
द्वयोः सृष्ट्य्-अन्तरे जाताः  
सृष्ट्यन्तर-जाः  
सवर्णादयो ऽनुलोमाः ।  

तेषां चोपकर्षाभ्यां वर्णान्तर-गमनं भवति  
सप्तमेन पञ्चमेन वा परिवर्तनेन ।  
अम्बष्ठायाम् उत्पादिता दुहिता  
पुनः सवर्णेनोद्वह्यते ।  
तस्या अपीत्य् एवम् आ सप्तम्याः ।  
सप्तमी तु सवर्णेनोढा यद् अपत्यम् उत्पादयति  
तत् सवर्णम् एव भवति ।  
एवं अम्बष्ठोग्रयोर् अपि द्रष्टव्यम् इति ॥

## कलाव् अनुलोम-निषेधः
उक्त-प्रकारेण असवर्णा-विवाहादिकं कलि-निषिद्धम् । तथा च स्मृत्यन्तरे -

> कन्यानाम् असवर्णानां  
विवाहश् च द्वि-जन्मनः ।  
> द्विजस्याब्धौ तु निर्याणं  
शोधितस्यापि संग्रहः ॥  
> सत्र-दीक्षा च सर्वेषां  
कमण्डलु-विधारणम् ।  
> महा-प्रस्थान-गमनं  
गो-संज्ञप्तिश् च गो-सवे ॥  
> सौत्रामण्याम् अपि सुरा-  
ग्रहणस्य च संग्रहः ।  
> अग्नि-होत्र-हवण्याश् च  
लेह-लीढा-परिग्रहः ॥  
> वानप्रस्थाश्रमश् चापि प्रवेशो विधि-चोदितः ।  
> वृत्त-स्वाध्याय-सापेक्षम् अघ-सङ्कोचनं तथा ॥  
> प्रायश्चित्त-विधानं च [[P95]] विप्राणां मरणान्तिकम् ।  
> संसर्ग-दोषस् तेनान्य-महा-पातक-निष्कृतिः ॥  
> वरातिथि-पितृभ्यश् च पशूपकरण-क्रिया ।  
> दत्तौरसेतराणां तु पुत्रत्वेन परिग्रहः ॥  
> विप्राणां तथा दुष्टैः संसर्गः शोधितैर् अपि ।  
> अयोनौ संग्रहे वृत्ते परित्यागो गुरोः स्त्रियाः ॥  
> अस्थि-संचयनाद् ऊर्ध्वम् अङ्ग-स्पर्शस् तथैव च ।  
> शूद्रधर्मश् चैव विप्राणां सोम-विक्रयणं तथा ॥  
> शूद्रेषु दास-गोपाल-कुल-मित्रार्ध-सीरिणाम् ।  
> भोज्यान्नता गृहस्थस्य तीर्थ-सेवातिदूरतः ॥  
> शिष्यस्य गुरु-दारेषु गुरुवद् वृत्ति-शीलता ।  
> आपद्-वृत्तिर् द्विजातीनाम् अश्वस्तनिकता तथा ॥  
> प्रजार्थं तु द्विजातीनां पर-दार-परिग्रहः ।  
> ब्राह्मणानां प्रवासित्वं मुखाग्नि-धमन-क्रिया ॥  
> बलात्कारादि-दुष्ट-स्त्री-संग्रहो विधि-चोदितः ।  
> यतेस् तु सर्व-वर्णेभ्यो भैक्ष-चर्या विधानतः ।  
> नवोदके दशाहे च दक्षिणा गुरु-चोदिता ॥  
> ब्राह्मणादिषु शूद्रस्य पचनादि-क्रियापि च ।  
> भृग्व्-अग्नि-पतनैश् चैव वृद्धादि-मरणं तथा ॥  
> गो-तृप्ति-शिष्टे पयसि शिष्टैर् आचमन-क्रिया ।  
> पिता-पुत्र-विरोधेषु साक्षिणां दण्ड-कल्पनम् ॥  
> यतेः सायं-गृहत्वं सूरिभिस् तत्त्व-तत्परैः ।  
> एतानि लोक-गुप्त्यर्थं कलेर् आदौ महात्मभिः ॥  
> निवर्तितानि कर्माणि व्यवस्था-पूर्वकं बुधैः ।

इति । इत्थं कलि-युगे निषिद्धा अपि जातयः पुरा-युगे सन्त्य् एव ॥

